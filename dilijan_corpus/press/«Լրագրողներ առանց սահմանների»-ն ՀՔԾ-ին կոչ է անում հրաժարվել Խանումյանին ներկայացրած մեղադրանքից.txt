«Լրագրողներ առանց սահմանների» կազմակերպությունը վրդովված է, որ «Իլուր» պարբերականի խմբագիր Քրիստինե Խանումյանին մեղադրանք է առաջադրվել այն բանի համար, որ վերջինս հրաժարվել է կատարել դատարանի որոշումը և բացահայտել տեղեկատվության աղբյուրը: Խոսքը ոստիկանի լիազորությունները չարաշահելու դեպքի վերաբերյալ ռեպորտաժի մասին է, հիշեցնում է կազմակերպությունը:

«Սա առաջին անգամն է, որ Հայաստանում լրագրողին մեղադրանք է առաջադրվում տեղեկատվության աղբյուրը չբացահայտելու համար», - ասված է հեղինակավոր իրավապաշտպան կազմակերպության հայտարարությունում:

Այն արձանագրում է, որ Հայաստանի քրեական օրենսգրքի տվյալ հոդվածով Խանումյանին սպառնում է մինչև 2 տարվա ազատազրկում:

«Խանումյանի նկատմամբ այս հետապնդումը Հայաստանում լրատվամիջոցների ազատության առումով վտանգավոր նախադեպ է հանդիսանում», - ասել է «Լրագրողներ առանց սահմանների» կազմակերպության Արևելյան Եվրոպայի և Կենտրոնական Ասիայի գրասենյակի ղեկավար Յոհան Բիրը:

Նա հիշեցրել է, որ աղբյուրի գաղտնիությունը էական պայման է լրագրողների ազատության համար: «Որպես այդպիսին, դա պաշտպանվում է և՛ հայկական օրենսդրությամբ, և՛ Մարդու իրավունքների եվրոպական դատարանի նախադեպային վճռով: Մենք կոչ ենք անում Հատուկ քննչական ծառայությանը անմիջապես հրաժարվել այս մեղադրանքից», - հայտարարել է Բիրը: