Ո՞րն է ավելի ժողովրդավարական եղանակ` երկրի նախագահ ընտրել ուղիղ, համաժողովրդական քվեարկությամբ, թե՞, այդպես ասենք, նշանակովի Ազգային ժողովի պատգամավորներից եւ տեղական կառույցների նշանակովի ներկայացուցիչներից ձեւավորված ինչ-որ Ընտրիչների ժողովի կողմից: Բնականաբար, գաղափարի առումով, առաջինն ավելի ժողովրդավարական պետք է լիներ, համենայնդեպս` մեր տիպի երկրների համար, որտեղ տեղական կառույցները լցոնված են սովորաբար իշխող կուսակցության ներկայացուցիչներով, իսկ Սզգային ժողովը (ինչ Սահմանադրություն, ինչ ընտրակարգ էլ կիրառման մեջ լինեն)` մեր դեպքում դառնալու է նախապես համաձայնեցված մարդկանց, այն է` իշխանության առաջին դեմքերին մոտ կանգնած անձանց հավաքարան: Գոնե նախագահին պետք է որ ժողովուրդն ընտրեր: Սակայն մերոնք, քիչ է որ առաջներում էլ չէին թողնում, թե որեւէ ընտրություն ժողովրդի կամքի իրական եւ լիարժեք արտացոլանքը լինի, հիմա էլ ուզում են հենց երկրորդ` կամերային տարբերակով նախագահ ունենալ, հենց այս տարբերակն է նախատեսվում սահմանադրության բարեփոխված նախագծի` երկու օր առաջ հրապարակված 1-7 գլուխներում: Նախագահի թեկնածու էլ առաջադրում է Ընտրիչները ժողովի մեկ հինգերորդը: Այն թեկնածուն, ով ստանում է Ընտրիչների ձայների երեք հինգերորդը` դառնում է նախագահ: Այսինքն` դեռ մի Ընտչրիների ժողով էլ պետք է ունենանք: Եթե նախագահի որեւէ թեկնածու չի հավաքում անհրաժեշտ քանակի քվե, կան նաեւ ընտրության երկրորդ ու երրորդ փուլեր` ընտրության ավելի մեղմ պայմաններով: Նախագահի պաշտոնն, այդպիսով, դառնում է սիմվոլիկ մի բան, յոթ տարով եւ մեկ ժամկետով նախագահող, իսկ երկիրը կառավարողների աղքատ բարեկամը` ժողովուրդը, այսպիսով, այս մի ինստիտուտը ձեւավորելուց էլ է զրկվում:

Սահմանադրության նախագծի մասնակի հրապարակումն ուսումնասիրելով` հանգում ես այն եզրակացության, որ առհասարակ ամեն ինչ արվում է ժողովրդին շրջանցելու եւ ինչ-ինչ ներքին խնդիրներ հենց սահմանադրորեն լուծելու համար:

Գիտեք, էս երկրի համար կարեւոր չի` վարչապե՞տն է կառավարում երկիրը, նախագա՞հը, թե Ազգային ժողովի նախագահը. եթե բարքերը, մթնոլորտը չեն փոխվելու, եթե տնտեսական վիճակը չի բարելավվելու, համատարած կաշառակերությունն ու ամենաթողությունն է իշխելու` հասարակության համար ինչ տարբերություն` ում պաշտոնն է սիմվոլիկ, ում լիազորություններն են ավելի մեծ: Դա ընդամենը ներիշխանական «ռազբորկայի» խնդիր է մնում, ինչպես, ի դեպ, այս սահմանադրական փոփոխությունների նախագծի դեպքում է մեր կարծիքով: Ձեւականորեն` նախագահը նոր նախագծով որեւէ կուսակցաթյան անդամ չի կարող լինել, սակայն դա մի տեսակ հակասության մեջ է խորհրդարանի վերաբերյալ դրույթի հետ, որն ասում է խորհրդարանում կայուն մեծամասնության ձեւավորման մասին: Այսինքն, բնականաբար` այդ մեծամասնությունը պիտի որ պաշտպանի այդ նախագահին, քանի որ ինքն է ընտրում, բայց որ նա իրենցից չլինի` ինչու պիտի պաշտպանի նրան: Անհասկանալի է մնում, թե նոր կարգով նոր տիպի Ազգային ժողովի (101 պատգամավոր` բացառապես համամասնական կարգով) ընտրությունից հետո շուրջ մեկ տարի դեռեւս կառավարելու է հին կարգով ընտրված եւ ուժեղ լիազորություններով օժտված նախագա՞հը, թե՞ արտահերթ նախագահական ընտրություններ են լինելու: Մանավանդ որ, ըստ տարածված լուրերի եւ ընդհանրապես` այս նախագծի տրամաբանության, ամեն ինչ տանում է նրան, որ ներկա նախագահն է ուզում դառնալ վարչապետ (չնայած հակառակն է հայտարարել), կամ միգուցե` Ազգային ժողովի նախագահ` եթե հրաժարական տա ու առաջադրվի մեծամասնության կամ Ընտրիչների ժողովի մեկ հինգերորդի կողմից: Մի խոսքով` եթե նախագիծն ընդունվի, օդում է մնում նաեւ այն հարցը, թե արդյոք արտահերթ նախագահական ընտրություններ կլինե՞ն: Բացի այդ` ընտրիչների (էս ինչ թարս բառ է, ոնց որ ասես` սադրիչների) մեկ հինգերորդն իրավունք ունի նախագահի թեկնածու առաջադրել, իսկ տեղական կառույցները, էլի հիշեցնենք, գիտեք ով են: Ինչ է, մրից իբր ուզում ենք դուրս գալ ու մրջուրն ընկնե՞լ:

Այսքան կանգ ենք առնում նախագահի` նախագծով թուլացված ինստիտուտի վրա, քանի որ անկախ սահմանադրությունից դեռ տարիներ կպահանջվեն ընկալելու համար, որ իրականում նախագահը չի վճռելու ամեն ինչ, այլ` վարչապետը: Նախագահը, սակայն, հայերիս մեջ դեռ երկար ազդեցիկ ֆիգուր կհամարվի` չնայած, եթե ներկա նախագահն անմիջապես վարչապետ դառնա` միգուցե այդ անցումն արագ կատարվի: Համենայնդեպս` մերոնք ձեռնարկել են փոխել «մեշոկը», ինչպես ժողովուրդն է ասում, ու հերթական անգամ պարունակությունը փոխելը մնում է երիտասարդ սերնդին, ու ոչ թե` սահմանադրությանը: Այս նախագծով, եթե, իհարկե, դա ընդունվի, որովհետեւ շատ ուժեր կան, որոնք ներկա հավակնություններով տարբեր միջոցներով պայքարելու են այս նախագծի իրականություն դառնալու դեմ:

Կատարվում է նաեւ ՀՅԴ երազանքը` որդեգրվում է հարյուր տոկոսանոց համամասնական ընտրակարգ, սակայն ական կա նաեւ խորհրդարանի կազմավորման ձեւի մեջ: Մի բան է դրական` ԱԺ-ն կազմված է լինլու 101 պատգամավորից. առանց այն էլ մի երեսուն-քառասուն պատգամավոր հազիվ է աշխատել միշտ խորհրդարանում, մնացածը պատվավոր թոշակառու են, որոնք միայն կոճակներն աշխատեցնելիս են կենդանանում:

Ինտրիգ կա նաեւ այն բանում, որ եթե խորհրդարանական կայուն մեծամասնություն չձեւավորվի, ապա լինելու է ընտրության նոր փուլ, որին ձայներ հավաքածՙ ասենք տասն կուսակցություններից երկու առավելագույն ձայն ստացած կուսակցությունները միայն կկարողանան մասնակցել. կարելի է ասել, որ սա հետագայում թաքնված երկկուսակցական համակարգով ընտրությունների անցնելու նախասկզբնական փուլ է լինելու: Եթե այս համակարգը գործի, ապա ընդամենը հինգ տարի հետո տեղի ունենալիք ընտրություններին կմասնակցեն միայն այն երկու կուսակցություն (դաշինք), որոնք աշխատելու են խորհրդարանում, մնացածներն այդ հինգ տարում կամաց-կամաց կմեռնեն` քաղաքական գլխավոր կառույցում չաշխատելով եւ, առհասարակ, քաղաքականությանը մասնակցելու այլ հարթակներ չունենալով: Սա մի կողմից, թվում է, դրական է, տասնյակ կուսակցություններ, որոնք միայն արդարադատության նախարարությունում գրանցման ժամանակ են երեւում, դուրս կմղվեն, ի վերջո, դաշտը կպարզվի: Մյուս կողմից`Հայաստանում տիրող պարականոն հարաբերությունների պարագայում կգոյատեւեն միայն իշխանությունների «դաբրոն» ունեցողները, եւ ոչ թե` ժողովրդի սրտին իրական մոտ եղողները:

Հիմա գանք վարչապետին, որը նոր նախագծով Հայաստանում դեֆակտո դառնալու է թիվ մեկ դեմքը (չնայած` ըստ նախագծի թիվ մեկ դեմքը դե յուրե ԱԺ նախագահն է), նա է իրականացնելու զորքի գերագույն հրամանատարությունը, արտաքին եւ ներքին քաղաքականությունը (դե միանգամից վերացնեիք, էլի, նախագահական ինստիտուտը), բոլոր կարեւոր հարցերը ինքն է վճռելու` ճիշտ է, երկրի նախագահի հետ խորհրդակցելով: Վարչապետի թեկնածու եւ կառավարության ծրագիր պետք է ներկայացնեն խորդրարանական ընտրություններին մասնակցող կուսակցությունները: Գոնե սկզբի համար վարչապետը կախված է լինելու խորհրդարանից, քանի որ Հայաստանի նախագահը վարչապետ է նշանակելու Ազգային ժողովի մեծամասնության ներակայացրած-հաստատած վարչապետի թեկնածուին, իսկ վարչապետի հրաժարականից հետո նոր վարչապետ կրկին նշանակվում է Ազգային ժողովում քվեարկությամբ հաստատելուց հետո միայն: Մաքուր սկզբունքով, եթե ինչ-որ բան խորհրդարանական մեծամասնությանը դուր չգա` նա կարող է եւ տապալել վարչապետի ընտրությունը, սակայն Հայաստանի պարագայում դա դժվար է պատկերացնել, համենայն դեպս` վարչապետի չընտրվելու պարագայում յոթ օր հետո ընտրության երկրորդ փուլ նախատեսված է, որին խորհրդարանում ներկա խմբակցությունների թեկնածուները եւս կարող են մասնակցել: Իսկ վարչապետի ընտրության հարցում երկրորդ փուլում էլ չկողմնորոշված Ազգային ժողովի գլխին էլ դագանակ կա` այն արձակվում է:Այնպես որ` դեռ հարցական է այս նոր նախագծով ով` ումից է կախված, վարչապե՞տն Ազգային ժողովից, թե՞ Ազգային ժողովը (մեր դեպքումՙ նախօրոք որոշողների նշանակած) վարչապետից:

Այո, խորհրդարանական համակարգի անցումը նոր նախագծով ֆորմալ առումով առկա է, սակայն բովանդակային առումով` հազիվ թե իրական լինի, քանի որ քաղաքական քարտեզն է նախօրոք գծվում հայտնի ապարտամենտներում: Էլի ֆորմալ` պետության առաջին դեմքը ոչ նախագահն է, ոչ վարչապետը, այլ` խորհրդարանի նախագահը: Բայց նման բան մի տեսակ անպատկերացնելի է` զորքի հրամանատարը, ամեն ինչ որոշողը վարչապետը լինի, բայց թղթի վրա` պետության ղեկավարը` Ազգային ժողովի նախագահը, իսկ նրանց ու սահմանադրության հետեւողը կամ արբիտրը` Հայաստանի նախագահը:

Բայց որ ֆորմալ առումով խորհրդարանի դերը մեծացվում է փաստորեն, կառավարման մոդելը խորհրդարանական է դառնում, խորհրդարանը պետք է վերահսկի իբր գործադիրին, նրա ծրագրերն ու բյուջեն քվեարկություններով ընդունի, առհասարակ` լայն վերահսկողական գործառույթներ իրականացնի` դա կա:

Իհարկե, հիմա, երբ ԵՏՄ անդամ ենք, անկախ Սահմանադրությունից, հավանաբար շատ բան որոշվելու է ռուսական ազդեցություննեի ծիրում, բայց միայն այդ ազդեցությամբ հնարավոր չի լինի սահմանափակվել. ազդեցության աշխարհի կենտրոններն այսօր մասնակցություն ունեն շահերի բախման կետերում գտնվող բոլոր պետությունների բախտորոշ որոշումներում: Այնպես որ` նոր նախագիծ, թե չէ` շատ բան հստակեցվելու է դեռ նախագծի քննարկումներին զուգահեռ, միգուցե` ամիսների ընթացքում: Բոլոր ազդեցությունները բալանսի կբերվեն, բոլոր կապերը գործի կդրվեն, հայտնի անձանց միջեւ դեռ կենաց-մահու պայքար կգնա, որը նաեւ պայքար կլինի այս նախագծի դեմ: Քանի որ նախագծի ե՛ւ ձեւը, ե՛ւ բովանդակությունը Հայաստանում պետք է լինեն այն ֆիգուրների հագով, ում դրանք ծառայելու են: Եթե այս ընթացքում, ներկա նախագահին զուգահեռ, այլ ֆիգուր ձեռք բերի աշխարհաքաղաքական համաձայնությունների արիալը` միգուցե սահմանադրության նախագիծն էլ ձեռք կբերի այդ ֆիգուրի հավակնությունների պատկերը` անկախ նրանից, որ մեր երկրի համար դրամատիկ ու անընդունելի բան եմ ասում, բայց դա է ցավալի իրականությունը:

Համենայն դեպս` այդ մասին են վկայում տեղեկությունները` արեւմտամետ ուժերի քաղաքական կառույց ստեղծելու կամ Ռոբերտ Քոչարյանի կողմից նոր կուսակցություն հիմնելու մասին: Դեռ մինչեւ նախագիծը կյանք ստանա, կամ ընդհակառակը` այդ ուժերն իրար մեջ պետք է պայմանավորվեն, իրար հետ հաշտվեն կամ միգուցե իրար կուլ տան: Համենայն դեպս` անգամ փորձառու վերլուծաբանները կամ քաղաքական գործիչները վստահաբար չեն կարող ասել, թե հստակ տեսնո՞ւմ են ապագա վարչապետի, նախագահի եւ ԱԺ նախագահի ֆիգուրները, եւ կամ` Սահմանադրության հենց այս տեսքով նախագիծը կյանքի ուղեգիր կստանա՞: Մի յոթ գլուխ հրապարակելու իմաստն էլ երեւի հավակնորդների շարժումներին հետեւելն է: Օգոստոսի սկզբին նախագիծն ամբողջությամբ որ պատրաստ լինի` դրա ու մեր կառավարողների հավակնությունների մասին կարելի է արդեն թեական չխոսել:

Ի միջիայլոց` այս ֆոնին հետաքրքրական է դառնում արդարադատության նախարար Հովհաննես Մանուկյանի հրաժարականը, որն ի պաշտոնե փաստորեն պատասխանատու էր նախագծի համար թե՛ բովանդակային, թե՛ ընթացակարգային առումներով: Ներքին զգացողությամբ ենթադրելի է, որ մինչեւ աշուն էլի հրաժարականներ են լինելու, նայած այս նոր սահմանադրության նախագիծն ի՞նչ է ասում կառավարման վերին օթյակում գտնվողներից յուրաքանչյուրի ականջին: Մի բան ակնհայտ է, որ մեզ մոտ Սահմանադրությունը միշտ փոխվում է ոչ թե երկրի կառավարման մոդելի բարելավման համար, ինչպես սովորաբար հայտարարվում է, այլՙ ներքաղաքական տվյալ պահի կնճիռների լուծման:

Հուլիսի 11-ին եւ 12-ին Ռամկավար Ազատական կուսակցության Ամերիկայի եւ Կանադայի Արեւելյան Շրջանային վարչությունը Բոստոնում գումարել է իր 83-րդ համագումարը, որի ընթացքում հաշվետվությունների հաստատումից ու նոր գործադիր մարմնի ընտրությունից բացի քննարկվել են ներկուսակցական կազմակերպչական հարցեր եւ Սփյուռքի, Հայաստանի եւ Ղարաբաղի հետ առնչվող հետագա գործունեությանց ծրագրեր:

Համագումարին մասնկացել են պատվիրակություններ Բոստոնից, Նյու Յորքից, Ֆիլադելֆիայից, Դետրոյթից, Մոնրեալից եւ Տորոնտոյից: Համագումարը նախագահել է ՌԱԿ Կենտրոնական վարչության երկարամյա նախկին նախագահ դոկտ. Արշավիր Գյոնջյանը: Լսվել են հաշվետվություններ Հայաստանում կազմակերպության գործունեության, տեղի քույր կազմակերպության հետ համագործակցության մասին: Քննարկվել են ժամանակի պահանջներին համապատասխան զանգվածային լրատվության բովանդակության եւ ձեւի հարցերը: Հատուկ ուշադրության են արժանացել «Արմինյն Միրոր-Սփեքթեյթր» եւ «Ապագայ» շաբաթաթերթերի մակարդակները բարձր պահելու եւ նրանց օն-լայն տարբերակների հետագա բարելավման համար նյութական միջոցներ հայթայթելու հարցերը:

Համագումարի մասնակիցները երկու տարի ժամկետով ընտրել են Շրջանային նոր վարչություն հետեւյալ կազմով. Երվանդ Ազատյանՙ ատենապետ, Բաբկեն Մկրյանՙ փոխատենապետ, Մարո Պետրոսյանՙ ատենադպիր, Գեւորգ Մարաշյանՙ գանձապահ, Հաբեթ Թորոսյան, դոկտ. Արմեն Դեմիրճյան, Գեւորգ Թութունջյան, դոկտ. Վաղինակ Դարբինյան, Վարդան Իլանջյան, Հրաչ Թորիկյան եւ Հակոբ Ալեքսանյանՙ անդամներ:

Շրջանային նոր վարչությունը Հակոբ Վարդիվառյանին նշանակել է մամուլի դիվանի նախագահ եւ խոստացել ամեն ջանք գործադրել ՌԱԿուսակցության նախկին վարկն ու հեղինակությունը վերականգնելու ուղղությամբ:

ՈՍԿԷ ԾԻՐԱՆ շարժանկարի Հայաստանեան փառատօնի ծիրէն ներս, սուրիական պատուիրակութիւնը, որ ժամանած էր Երեւան, գլխաւորութեամբ Սուրիոյ մշակոյթի նախարար պարոն Իսամ Խալիլի, Հայաստանի Մշակոյթի նախարարութեան ճամբով հանդիպում մը ունեցաւ երեւանաբնակ սուրիահայ մշակոյթի գործիչներու հետ, չորեքշաբթի 15 յուլիսի յետմիջօրէին, «Ա. Բաբաջանեան» համերգասրահի մամուլի դահլիճին մէջ:

Սուրիան, որ քառամեայ իր պատերազմի ամբողջ տեւողութեան, ի հեճուկս տարատեսակ ծանրագոյն աղէտներուն, կարողացած էր ոչ միայն պահպանել պետական իր բոլոր կառոյցները, այլեւ անոնք շարունակած էին իրենց բնական գործունէութիւնը, եւ այս պարագային շարժանկարի ասպարէզը, որմով վերջին քառասնամեակին Սուրիան դարձած էր Եգիպտոսէն ետք արաբական աշխարհի ամենաորակաւոր ֆիլմեր եւ ֆիլմաշարեր արտադրող եւ արաբական շուկայի պահանջքները գոհացնող երկիրը:

Նախարարին կ՛ընկերակցէին Հայաստանի մէջ հաւատարմագրուած Սուրիոյ դեսպան պարոն Մուհամմատ Իսամ Նայյալն ու Սուրիոյ Ֆիլմարուեստի հիմնարկի տնօրէն պարոն Մուհամմատ Ըլ Ահմատը, ինչպէս նաեւ Հայաստանի մշակոյթի փոխնախարար:

Մեծարգոյ նախարարը յանուն Սուրիոյ պետութեան ողջունեց ներկաները զիրենք կոչելով «Սուրիոյ դեսպաններ» Հայաստանի մէջ. ապա ներկայացուց Սուրիոյ քաղաքական եւ պատերազմական կացութիւնը ըստ վերջին զարգացումներուն եւ ըսաւ, որ Սուրիան արդէն անցուցած է այս համաշխարհային աննախընթաց պատերազմի դժուարագոյն փուլը ու սուրիական բանակը ամէն օր նոր յաղթանակներ կ՛արձանագրէ: Ըսաւ, թէ չտարուինք ու զոհ չերթանք ապատեղեկութեանց հաւատք ընծայելով: Նախարարը իր խօսքերը համոզիչ դարձնելու համար քանի մը անգամ կրկնեց իր ըսածներուն հարիւր առ հարիւր ճշմարիտ ըլլալը ու եզրակացուց, ըսելով, թէ այսօր այն երկիրները, որոնք պատճառ դարձան այս պատերազմին ու շարունակեցին զինել, մատակարարել ու ֆինանսաւորել ահաբեկչական կազմակերպութիւնները, զգալով իրենց անյաջողութիւնը Սուրիան ընկճելու գործին մէջ, այժմ կը դիմեն Մոսկուային, որպէսզի միջնորդէ եւ կասեցնէ պատերազմը:

Խօսք առաւ նաեւ Սուրիոյ դեսպանը, որ բարձր գնահատեց նախ նախարարին անձը, որ նախարարութենէ առաջ արդէն մշակոյթի, արուեստի ու գրականութեամբ զբաղող մտաւորական անձնաւորութիւն մը եղած է, ապաՙ հանդիպման այս առիթը ստեղծլու անոր գեղեցիկ գաղափարը:

Դեսպանին խօսքէն ետք, նախարարը խնդրեց, որ ներկաները առանց տատամսելու հարցեր ուղղեն ու ինք պատրաստ է ամենայն անկեղծութեամբ պատասխանելու: Այդպէս ալ եղաւ. տրուած հարցումներուն պատասխանեց մանրամասնօրէն, իրազեկ եւ վստահ մարդու վստահեցնող շեշտով:

Հարցումներէն մէկը կ՛ըսէր, թէ Սուրիան երկու տարի առաջ բողոք ներկայացուցած է ՄԱԿ-ին, թալանուած եւ Թուրքիա փոխադրուած Հալէպի գործարաններու արդիական մեքենաներուն կապակցութեամբ. արդեօք մշակութային թալանին կապակցութեամբ ալ այդպիսի բողոք ներկայացուցա՞ծ է: Նախարարը ըսաւ, թէ Սուրիան առաջին իսկ օրէն իր բոլոր մշակութային գանձերը փոխադրած է ապահով վայրեր, այնպէս որ մտահոգուելու կարիք չկայ, եւ աւելցուց, որ մեր պատմական-մշակութային գանձերուն 99% ապահով վիճակի մէջ է:

Նախարարին խանդավառ ելոյթը վարակիչ էր:

Հանդիպման աւարտին յիշատակի խմբանկարներ առնուեցան:

ՈՍԿԷ ԾԻՐԱՆ շարժանկարի Հայաստանեան փառատօնի ծիրէն ներս, սուրիական պատուիրակութիւնը, որ ժամանած էր Երեւան, գլխաւորութեամբ Սուրիոյ մշակոյթի նախարար պարոն Իսամ Խալիլի, Հայաստանի Մշակոյթի նախարարութեան ճամբով հանդիպում մը ունեցաւ երեւանաբնակ սուրիահայ մշակոյթի գործիչներու հետ, չորեքշաբթի 15 յուլիսի յետմիջօրէին, «Ա. Բաբաջանեան» համերգասրահի մամուլի դահլիճին մէջ:

Սուրիան, որ քառամեայ իր պատերազմի ամբողջ տեւողութեան, ի հեճուկս տարատեսակ ծանրագոյն աղէտներուն, կարողացած էր ոչ միայն պահպանել պետական իր բոլոր կառոյցները, այլեւ անոնք շարունակած էին իրենց բնական գործունէութիւնը, եւ այս պարագային շարժանկարի ասպարէզը, որմով վերջին քառասնամեակին Սուրիան դարձած էր Եգիպտոսէն ետք արաբական աշխարհի ամենաորակաւոր ֆիլմեր եւ ֆիլմաշարեր արտադրող եւ արաբական շուկայի պահանջքները գոհացնող երկիրը:

Նախարարին կ՛ընկերակցէին Հայաստանի մէջ հաւատարմագրուած Սուրիոյ դեսպան պարոն Մուհամմատ Իսամ Նայյալն ու Սուրիոյ Ֆիլմարուեստի հիմնարկի տնօրէն պարոն Մուհամմատ Ըլ Ահմատը, ինչպէս նաեւ Հայաստանի մշակոյթի փոխնախարար:

Մեծարգոյ նախարարը յանուն Սուրիոյ պետութեան ողջունեց ներկաները զիրենք կոչելով «Սուրիոյ դեսպաններ» Հայաստանի մէջ. ապա ներկայացուց Սուրիոյ քաղաքական եւ պատերազմական կացութիւնը ըստ վերջին զարգացումներուն եւ ըսաւ, որ Սուրիան արդէն անցուցած է այս համաշխարհային աննախընթաց պատերազմի դժուարագոյն փուլը ու սուրիական բանակը ամէն օր նոր յաղթանակներ կ՛արձանագրէ: Ըսաւ, թէ չտարուինք ու զոհ չերթանք ապատեղեկութեանց հաւատք ընծայելով: Նախարարը իր խօսքերը համոզիչ դարձնելու համար քանի մը անգամ կրկնեց իր ըսածներուն հարիւր առ հարիւր ճշմարիտ ըլլալը ու եզրակացուց, ըսելով, թէ այսօր այն երկիրները, որոնք պատճառ դարձան այս պատերազմին ու շարունակեցին զինել, մատակարարել ու ֆինանսաւորել ահաբեկչական կազմակերպութիւնները, զգալով իրենց անյաջողութիւնը Սուրիան ընկճելու գործին մէջ, այժմ կը դիմեն Մոսկուային, որպէսզի միջնորդէ եւ կասեցնէ պատերազմը:

Խօսք առաւ նաեւ Սուրիոյ դեսպանը, որ բարձր գնահատեց նախ նախարարին անձը, որ նախարարութենէ առաջ արդէն մշակոյթի, արուեստի ու գրականութեամբ զբաղող մտաւորական անձնաւորութիւն մը եղած է, ապաՙ հանդիպման այս առիթը ստեղծլու անոր գեղեցիկ գաղափարը:

Դեսպանին խօսքէն ետք, նախարարը խնդրեց, որ ներկաները առանց տատամսելու հարցեր ուղղեն ու ինք պատրաստ է ամենայն անկեղծութեամբ պատասխանելու: Այդպէս ալ եղաւ. տրուած հարցումներուն պատասխանեց մանրամասնօրէն, իրազեկ եւ վստահ մարդու վստահեցնող շեշտով:

Հարցումներէն մէկը կ՛ըսէր, թէ Սուրիան երկու տարի առաջ բողոք ներկայացուցած է ՄԱԿ-ին, թալանուած եւ Թուրքիա փոխադրուած Հալէպի գործարաններու արդիական մեքենաներուն կապակցութեամբ. արդեօք մշակութային թալանին կապակցութեամբ ալ այդպիսի բողոք ներկայացուցա՞ծ է: Նախարարը ըսաւ, թէ Սուրիան առաջին իսկ օրէն իր բոլոր մշակութային գանձերը փոխադրած է ապահով վայրեր, այնպէս որ մտահոգուելու կարիք չկայ, եւ աւելցուց, որ մեր պատմական-մշակութային գանձերուն 99% ապահով վիճակի մէջ է:

Նախարարին խանդավառ ելոյթը վարակիչ էր:

Հանդիպման աւարտին յիշատակի խմբանկարներ առնուեցան:

Հայաստանն ու Հունաստանը ոչ միայն ընդհանուր պատմություն եւ թշնամի ունեն, այլեւ նույն հոգեբանությունն ու մտածողությունը: Այս եզրակացությանն ես գալիս ակամայից` համեմատելով վերջին տարիներին տեղի ունեցող հասարակական դժգոհությունների տրամաբանությունը, կամ որ ավելի ճիշտ է ասելՙ տրամաբանության բացակայությունը եւ զգացմունքային մոտեցման բացահայտ գերակայությունը: Ընդ որում, երկու երկրների բնակչության կենսամակարդակների տարբերությունը այստեղ էական դեր չի խաղում: Հունաստանում 1 շնչին ընկնող ՀՆԱ-ն (գնողունակության ցուցանիշով)` 4 անգամ գերազանցում է Հայաստանի համանման ցուցանիշին: Սակայն սոցիալական ենթատեքստով դժգոհության բովանդակությունն ու պահանջը նույնն է երկու երկրներում էլ: Սա խոսում է այն մասին, որ աղքատության ցուցանիշը չէ դժգոհությունների հիմնական պատճառը, ինչպես հաճախ նշվում է, եւ դժգոհողների գերակշիռ մեծամասնությունն էլ սոցիալապես անապահովները չեն :

Այժմ տեսնենք, թե ո՞րն էր Հունաստանում «Ոչ» լոզունգներով ցույցերի եւ դժգոհությունների պատճառը, ինչո՞վ դրանք ավարտվեցին եւ ի՞նչ զուգահեռներ ունի հունական «Ոչ»-ը հայկական «Ոչ»-ի հետ:

Ինչպե՞ս հունական «Ոչ»-ը դարձավ «Այո»

Հունաստանի բնակչությունը, կամ ինչպես ցույց տվեց հուլիսի 5-ի հանրաքվենՙ բնակչության 61 տոկոսը դեմ էր Եվրոմիության եւ մյուս վարկատուների Հունաստանին առաջարկած ֆինանսական աջակցության ծրագրին, որի դիմաց Հունաստանը պետք է իրականացներ խիստ խնայողության քաղաքականություն` ներառյալ հարկերի բարձրացում, սոցիալական ծախսերի կրճատում եւ այլն: Մոտ 53 մլրդ եվրոն Հունաստանը պետք է ստանար պետական պարտքը մարելու եւ տնտեսության առողջացման համար: Մինչ այդ Հունաստանում իշխանության գլուխ էր եկել նման խնայողության քաղաքականությանը «Ոչ» ասող Ալեքսիս Ցիպրասի ղեկավարած «Սիրիզա» կուսակցությունը: Ստեղծվել էր մի իրավիճակ, երբ թե իշխանությունը, թե բնակչության մեծամասնությունը հանդես էին գալիս նույն մոտեցմամբ, այն դեպքում, երբ այդ մոտեցման իրականացումը Հունաստանում կբերեր դեֆոլտի եւ երկրի տնտեսական փլուզման: Սակայն տնտեսական իրողությունները հույները չէին ցանկանում հաշվի առնել: Նրանք ասում էին «Ոչ»:

Հիշեցնենք, որ Հայաստանում նույնպես վերջին 2-3 տարիներին «Ոչ» են ասում տնտեսական իրողություններին, մասնավորապես վերջին ամսվա ընթացքում էլեկտրաէներգիայի սակագնի բարձրացմանը: Այն, որ այդ բարձրացումը ցանկալի չէ բնակչության համար, պարզից էլ պարզ է, բայց որ առանց դրա էներգետիկ համակարգը պարզապես գնում է դեպի քայքայում` դրանից բխող ծանր հետեւանքներով, նույնպես ակնհայտ է: Սակայն մենք նույնպես հույների նման «Ոչ» ենք ասում` առանց մտածելու դրա հետեւանքների մասին: Սակայն ի՞նչ եղավ հույների «Ոչ»-ի հետ: Այն դարձավ «Այո»` հակառակ հանրաքվեի արդյունքների, բնակչության 61 տոկոսի կարծիքի, այդ կարծիքը կիսող իշխանության: Ընդ որում, Հունաստանը ինքը դիմեց ԵՄ-ին խնդրանքով` առաջարկելով ընդունել երկրի տնտեսության առողջացման իրենց ծրագիրը, որը չնչին փոփոխություններով նույնն էր, ինչ մի քանի ամիս շարունակ առաջարկում էր ԵՄ-ն եւ արժանանում էր Հունաստանի «Ոչ»-ին: Եվ դա ամենեւին էլ զարմանալի չէր, որովհետեւ, ցանկություններն ու զգայական վերաբերմունքն այլ բան է, իրականությունը եւ նրա պարտադրանքը` այլ:

Հունաստանը պարտավորվել է բարձրացնել հարկերը, այդ թվում ավելացված արժեքի հարկը: Նախատեսվում է նաեւ բարձրացնել ծովային փոխադրումներով զբաղվող ընկերությունների հարկերը, վերացնել Էգեյան ծովի հունական կղզիների համար սահմանված հարկային արտոնությունները, վաճառել հեռահաղորդակցության OTE ընկերության, մի քանի նավահանգիստների պետական բաժնեմասը, կրճատել սեփական ռազմական ծախսերը: Միաժամանակ, դժվարացվում է թոշակի անցնելու գործընթացը եւ չեղյալ համարվում կենսաթոշակառուների համար նախատեսված աջակցության որոշ միջոցառումներ, երկիրը պարտավորվում է իրականացնել կենսաթոշակային բարեփոխումներ:

Բանն այն է, որ Հունաստանի ունեցած արտաքին պարտքի բեռի պարագայում, միայն սեփական միջոցներով անհնար է խուսափել դեֆոլտից: Երկրի արտաքին պարտքը կազմում է մոտ 340 մլրդ եվրո, ինչը ՀՆԱ-ի գրեթե կրկնակին է: Հունաստանի տնտեսությունը կաթվածահար վիճակում է: Մի քանի օր բանկերը փակ են եւ կանխիկ դրամ չի տրվում: Սրանք իրողություններ են, որոնց որքան էլ ասես «Ոչ», ի վերջո ստիպված ես լինելու այս կամ այն ձեւով գնալ «Այո»-ի, եթե իհարկե չես ուզում գնալ ամբողջական փլուզման, եւ ամենեւին էլ կարեւոր չէ, որ իշխանության գլուխ այն մարդիկ են, ովքեր ղեկավարում էին «Ոչ»-ի արշավը:

Հայկական «Ոչ»-ը նույնպես կդառնա «Այո»

Հիմա դարձյալ տեղափոխվենք Հայաստան: Հունաստանի տնտեսական իրողությունները, որոնց «Ոչ» էին ասում հույները, այլ են իհարկե, մերը` այլ: Սակայն նմանությունն այն է, որ դրանք երկու դեպքում էլ տնտեսական իրողություններ են: Մեր դեպքում դա էլեկտրաէներգիայի սակագնի բարձրացումն է: Եթե մի պահ պատկերացնենք, որ իշխանության գլուխ են գալիս այդ շարժումը ղեկավարողները Բաղրամյան պողոտայից, ապա ի՞նչ պետք է անեն նրանք էլեկտրաէներգիայի սակագնի հետ:

Առանց ենթադրությունների եւ կասկածների, նրանց «Ոչ»-ը նույնպես շատ շուտով «Այո» կդառնար: «Տղաները Բաղրամյանից» դառնալով իշխանություն, ինչպես Ցիպրասը Հունաստանում, ստիպված կլինեն արդեն հաշվի նստել տնտեսական իրողությունների հետ եւ անգամ եթե բնակչության 99 տոկոսը «Ոչ» ասի էլեկտրաէներգիայի սակագնի թանկացմանը, նրանք, միեւնույնն է, կգնան դրան: Ի վերջո, այլ բան է, երբ փողոցում ցույց ես անում` պատկերացում անգամ չունենալով, թե ինչ է տնտեսությունը եւ էներգետիկ համակարգը, քեզ դնելով գրեթե ազգային հերոսի կերպարում, այլ բան է, երբ բախվում ես երկրի հանդեպ պատասխանատվության հետ: Դա շատ ավելի մեծ պատասխանատվություն է, քան հանրահավաք կառավարելը եւ շատ ավելի դաժան կլինեն սխալների հետեւանքները, քան հանրահավաքի ղեկը կորցնելու դեպքում թափվող արցունքները:

Բնական է, որ տեսականորեն իշխանության գլուխ եկած «Ոչ»-ի առաջնորդների հաջորդ քայլերը նույնպես կլինեն նույնը, ինչ Ցիպրասի կատարած քայլերն էին: Նրանք նույնպես պետք է օգնության դիմեն էներգետիկ համակարգում առաջացած գումարային հսկա ճեղքվածքը փակելու համար: Եվ ո՞ւմ պետք է դիմեն: Իրենց սիրելի Եվրոմիությանը, որը Հունաստանին իր խստագույն պահանջներից ոչ մեկից հետ չկանգնեց մինչեւ ֆինանսական աջակցություն խոստանալը: Ոչ իհարկե, ինչպես միշտ, այս անգամ եւս Ռուսաստանին, որի «գաղութը», իրենց բնորոշմամբ, չեն ցանկանում լինել: «Գաղութարար» Ռուսաստանը նման խիստ պահանջներ մեր առջեւ, ինչպես «քաղաքակիրթ» եւ «դեմոկրատ» ԵՄ-ն Հունաստանի առջեւ, չի դնում իհարկե:

Սակայն այստեղ մի հարց կառաջանա. իսկ ի՞նչ են պատասխանելու այն հազարավոր մարդկանց, որոնք հավատում էին, որ էլեկտրաէներգիայի սակագնի բարձրացումը թալանի, ոչ թե օբյեկտիվ իրողության հետեւանք է: Կկարողանա՞ն բացատրել նրանց, որ թալան չի եղել եւ ուրեմն «Ոչ թալանին» լոզունգը պարզապես խաբեություն էր: Թե՞ հնարավորություն կստեղծեն, որ այդ նույն մարդիկ հիմա էլ մտածեն, որ թալանի դեմ պայքարողները, որոնք իշխանության գլուխ են եկել, իրենք են անցել թալանի: Կարծես թե նման մի բան մեզ հետ եղել է 90-ականներին:

Բոլոր պարագաներում էլեկտրաէներգիայի սակագինը, այսպես թե այնպես, անկախ նրանից, թե ո՞վ է իշխանությունը հիմա կամ ո՞վ է լինելու հետո, փոփոխվելու է, իսկ նրա թանկացման «Ոչ»-ը նույնպես դառնալու է «Այո»: Տնտեսական իրողություններին, անկախ ցանկություններից, դեմ գնալ չկարողացան Հունաստանի իշխանություններն ու ժողովուրդը, չեն կարող նաեւ Հայաստանի իշխանություններն ու ժողովուրդը:

Խմբ. կողմից. - Անցյալ շաբաթավերջի գլխավոր անակնկալն էր Հունաստանի վարչապետ Ալեքսիս Ցիպրասի ընկրկումը Եվրոմիության գագաթաժողովում: Նախորդ շաբաթավերջի հունական ուժգին «Ոչ»ից հետո ոչ ոք չէր սպասում Հունաստանի կառավարության կապիտուլյացիային: Այո, փաստորեն Աթենքն իր պարտքերի դիմաց զիջում է ոչ միայն իր տնտեսական շահերի մի կարեւոր մասը, այլեւ սուվերենության որոշ տարրեր, քանզի, ըստ Բրյուսելում ստորագրված համաձայնագրի, Եվրոմիությունը, Գերմանիայի գլխավորությամբ, պատճառաբանելով Հունաստանի «անվստահելիությունը», ոչ միայն հենց տեղում պիտի հսկողություն բանեցնի խնայողական խստացումների կատարման ու տնօրինման հարցերում, այլեւ ուղղակիորեն ինքը պիտի զբաղվի ազգային մի շարք կարեւորագույն ոլորտների մասնավորեցման գործով: Այդ պայմաններում դժվար է ասել, թե ինչ եւ ինչեր են սպասվում Ցիպրասի եւ, միգուցե, հաջորդ կառավարություններին: Ապահովաբարՙ ոչ երջանիկ օրեր:

Վարչապետ Հովիկ Աբրահամյանը երեկ կառավարության նիստի ժամանակ հանձնարական տվեց տնտեսական մրցակցության պաշտպանության հանձնաժողովինՙ Էկոնոմիկայի նախարարության եւ քաղաքացիական ավիացիայի գլխավոր վարչության հետ համատեղ ուսումնասիրել Հայաստանի ավիափոխադրողների շուկանՙ գների, ուղղությունների եւ թռիչքների ժամկետների եւ պայմանների ուղղությամբ: Վարչապետը առաջարկեց նաեւ բանակցել այն ընկերությունների հետ, որոնք գիշերային թռիչքներ են կազմակերպում, թե թռիչքները կարելի՞ է տեղափոխել նաեւ առավոտյան ժամերին: «Գիշերային թռիչքները անհարմարություն են ստեղծում զբոսաշրջության համար, քանի որ եթե զբոսաշրջիկը ժամանում է Երեւան առավոտյան ժամը 5-ին, ապա մինչեւ 14:00-ն պետք է փնտրի, թե որտեղ անցկացնի ժամանակը կամ լրացուցիչ վճարի հյուրանոցի համար», նշեց նա:

Նաիրիտցիները ցանկանում են գումարը ստանալ միանգամից եւ բոլորով

Կառավարության շենքի առջեւ երեկ կրկին հավաքվել էին «Նաիրիտի» աշխատակիցները: Նրանց հարցը քննարկվեց կառավարության նիստի սկզբում: Վարչապետ Հովիկ Աբրահամյանը խոսքը տվեց էներգետիկայի եւ բնական պաշարների նախարար Երվանդ Զախարյանին, ասելով, որ ամբողջությամբ նաիրիտցիների աշխատավարձի պարտքը մարելու խոստումը կառավարությունը կատարել է, գումարները հատկացրել եւ չի հասկանում, թե ո՞րն է նաիրիտցիների անհանգստության պատճառը:

Երվանդ Զախարյանն ասաց, որ մոտավորապես 5 միլիարդ 310 մլն դրամի պարտքը վճարելու հնարավորությունը կա, բայց մի շարք աշխատակիցների կողմից դժգոհություններ եւ բողոքի գրություններ են գրվել աշխատավարձի սխալ հաշվարկների հետ կապված: Դրանք, ըստ նախարարի, ուսումնասիրվում են եւ 1-2 օրերի ընթացքում այդ աշխատանքները կավարտվեն: «Մեր առաջարկությունը հետեւյալն է. քանի որ որոշակի ժամանակ է պահանջվում բոլոր փաստաթղթային ձեւակերպումները կատարելու համար, յուրաքանաչյուր խմբաքանակ պատրաստ լինելուն պես կարող ենք վճարել, այսինքնՙ շաբաթ օրը, պատրաստության աստիճանից ելնելովՙ հաջորդ օրերի ընթացքում: Վճարումները կարող են ձգվել 10-15 օր: Աշխատակիցների պահանջն այն է, որ վճարումները կատարվեն միանգամից, ամբողջ պարտքի չափովՙ 5 միլիարդ 310 մլն դրամի սահմաններում, եւ բոլորը վճարվի միանգամից: Միանգամից վճարելու համար իրենք ստիպված կլինեն մոտավորապես 10-15 օր սպասել: Որպեսզի այդքան չսպասեն, մենք առաջարկում ենք յուրաքանչյուր պատրաստ դիմումից հետո վճարումները կատարել, փոխանցելով իրենց հաշվին», ասաց էներգետիկայի եւ բնական պաշարների նախարարը:

Խնդրին արձագանքեց նաեւ ազգային անվտանգության ծառայության ղեկավար Գորիկ Հակոբյանը , ասելով, որ նաիրիտցիների միակ առաջարկն այն է, որ ուզում են փողը ստանալ միանգամից, բոլորով, քանի որ մտածում են` «դուք կվճարեք երկու հարյուր հոգու եւ փողը կվերջանա, չկա վստահություն մեր իշխանությունների նկատմամբ»:

Վարչապետ Հովիկ Աբրահամյանը պահանջեց հստակություն մտցնել վճարումների գործընթացում, պարզաբանումներ տալ մարդկանց, որպեսզի նրանք, ովքեր աշխատավարձի ճշգրտումների խնդիր չունեն, իրենց գումարներն անմիջապես ստանան:

Արտոնագիր արեւային էլեկտրակայանի կառուցման համար

«Հաննի-Արմին» ՍՊԸ-իՙ նորագույն տեխնոլոգիայի հիման վրա արեւաջերմային տուրբինային էլեկտրակայանի կառուցման ծրագրի իրականացմանն աջակցելու նպատակով կառավարությունը երեկ առաջարկեց ՀՀ հանրային ծառայությունները կարգավորող հանձնաժողովին ընկերությանը տրամադրել համապատասխան արտոնագիր: Խոսքը մինչեւ 2 ՄՎտ հզորությամբ արեւաջերմային տուրբինային էլեկտրակայանի կառուցման առաջնեկային ծրագրի իրականացման մասին է:

Ծանոթներիցս մեկը աշխատում է օդանավակայանի սահմանային անցակետում եւ բոլորովին վերջերս պատմեց հետեւյալ պատմությունը: Հերթական ինքնաթիռի «Զվարթնոցում» կատարած վայրէջքից հետո, երբ ուղեւորները հերթով մոտենում են սահմանային անցակետի պատուհաններին, որպեսզի մուտքի կնիք խփել տան իրենց անձնագրերում, ուղեւորների հիշյալ հերթը վերահսկող աշխատողը սկսում է կռվել ուղեւորներից մեկի հետ: Պարզվում է, որ քաղաքացին խիստ անհամբեր է լինում եւ ցանկանում է առանց սպասելու, ավելին` առանց մուտքի կնիքի անցնել անցակետը, եւ երբ աշխատողն ասում է, որ նման իրավունք չունի, վրդովված ասում է` «Բայց ես լրագրող եմ»: Ծանոթս պատմում է, որ նույն չվերթով Հայաստան էին վերադարձել, բացի այս լրագրողից նաեւ երեք պատգամավոր, երկու ոստիկան (մեկնել էին հանգստանալու) եւ մեկ փոխնախարար: «Բայց նրանցից ոչ ոք իրեն այդկերպ անհամբեր չէր պահում, գուցե որովհետեւ նրանցից ոչ ոք լրագրող չէ՞ր», ամենայն հավանականությամբ` հռետորական հարց տվեց ծանոթս:

Այս պատմությունը հիշեցի, քանի որ խոսելու ենք լրագրողների մասին: Հիշո՞ւմ եք, ցուրտ 90-ականների ձմեռներին այսպիսի անեկդոտ կար. երեք հոգի կանգնած են, ինչպե՞ս կիմանաս, թե որն է հայրը, եւ պատասխանը` նա, ով մի ձեռքով բռնել է փայտով լի սահնակը: Այս համատեքստում ինչպե՞ս կարելի է իմանալ, օրինակՙ ցույցի, հանրահավաքի ժամանակ, երբ հատկապես ցուցարարների եւ ոստիկանների միջեւ, ինչպես ասում են` բախում է լինում, թե լրագրողն ո՞վ է: Իհարկե բեյջով, դե որի վրա գրված կլինի` ասենք Պողոս Պողոսյան, Պողոս.am կայքէջ, լրագրող: Բայց մեզանում նման բեյջ ստանալը մի ժամվա գործ է, եւ շատ հնարավոր է, որ տվյալ Պողոսը ամենեւին էլ լրագրող չէ, ավելին` անունն էլ Պողոս չէ: Ուրեմն ինչպե՞ս: Եթե հեռուստատեսային լրագրողներին տարբերակելը ըստ էության բավականին հեշտ է (դժվար թե սադրիչները կամ սովորական ցուցարարները հանրահավաքի գնան միկրոֆոնով եւ շտատիվ-կամերաներով), ապա թերթերի, ռադիոյի, կայքերի լրագրողները այս առումով խիստ շփոթելի են ցուցարարների հետ: Եւ ուրեմն, եթե մենք արդարացիորեն պահանջում ենք, որպեսզի հանրահավաքը վերահսկող քաղաքացիական հագուստով ոստիկանները չմիջամտեն հասարակական կարգի պահպանման գործում, քանի որ որեւէ ապացույց չկա, որ վերջիններս ոստիկան են, ապա ինչո՞ւ նույնը չենք պահանջում լրագրողներից, քանի որ վերջիններս եւ, փաստորեն, փաստ չէ, որ լրագրող են:

Անշուշտ խոսքն այս պարագայում լրագրողական համազգեստի մասին չէ, չնայած Արեւմուտքում վերնահագուստը եւ անգամ սաղավարտը լայն կիրառելի աշխատաոճ է, այլ այն մասին, թե ի՞նչ պետք է անի լրագրողը, երբ տեղի է ունենում բախում:

Մեր կարծիքով լրագրողը հանրահավաքի ժամանակ, եթե իրավունք էլ ունի բղավելու, ապա երկու պարագայում` եթե հեռախոսով է խոսում, բայց շուրջն աղմուկը թույլ չի տալիս նորմալ լսել եւ խոսել, եւ երբ իր օպերատորին է կանչում, որ այս կամ այն կադրը նկարի: Ուրիշ ոչ մի դեպքում լրագրողը չի կարող բղավել, ավելինՙ այն պահից, երբ նա բղավում է այն, ինչը բղավում են ցուցարարները, եթե անգամ այդ պահանջը խիստ ցանկալի է իր համար, դադարում է լրագրություն անելուց, հետեւաբար` լրագրող լինելուց:

Ավելին, լրագրությունը կանգ է առնում, երբ տվյալ լրագրողը իրեն համարելով «անմեղ եւ արդար ցուցարարների» պաշտպան, ֆիզիկապես միջամտում է բախմանը, անշուշտ ընդդեմ ոստիկանների, այդպիսով վերածվելով ոստիկանության հետ բախված ցուցարարի: Մինչդեռ, լրագրողը նման իրավիճակներում մեկ գործ ունի` նկարահանել, տեսնել-նկատել, հաղորդել, գրել (եթե, իհարկե սա հնարավոր է), եթե իհարկե ինքը ցանկանում է լրագրություն անել տվյալ պահին: Իհարկե միշտ կա ավելի կարեւոր բան, քան այն ինչով մենք ենք զբաղված, քան` լրագրությունն է: Օրինակ, երբ դու տեսախցիկը ձեռքին լրագրող ես եւ տեսնում ես, թե ինչպես են վրաերթի ենթարկում մարդուն, եւ փոխարենը այդ ամենը նկարահանելու, շտապում ես` առաջին օգնությունը ցույց տալու եւ շտապօգնություն զանգելու, ապա դու առաջին հերթին մարդ ես, լավ մարդ:

Ուրեմն լրագրողական այսպես կոչված «դրեսս կոդը» ոչ թե հագուստն է, կամ ոչ այնքան սա է, ոչ թե բեյջն է, այլ նրա պահվածքը... Ի վերջո, օրինակ պատշարին պատ շարելուց որպես կանոն չեն հարվածում, կամ ձերբակալում, բայց կարող են ծեծել եւ ձերբակալել, երբ նա ինչ-որ ցույցի ժամանակ բախվում է ոստիկանների հետ, հետեւաբարՙ երբ ինքն իր գործով զբաղված չի լինում:

Հա, լրագրությունն էլ պատշարության պես մասնագիտություն է, ուրեմն եթե մենք կարող ենք առանց մուտքի կնիքի մտնել Հայաստան, ուրեմն նույնը կարող են անել նաեւ պատշարները եւ ոչ միայն նրանք: Կամ, եթե պատշարները դա չեն կարող, ապա ո՞վ ենք մենք...

Ոստիկանապետ Վովա Գասպարյանը «Ոչ թալան»-ին նախաձեռնող խմբի անդամ Վաղինակ Շուշանյանին Աստվածաշունչ է նվիրել, սովորական չէ` արծաթափայլ կազմով: Ընդամենը անցյալ տարի, դեկտեմբերին, երբ Մարդու իրավունքների պաշտպանության օրվա հետ կապված ՄԻՊ Կարեն Անդրեասյանը իր մոտ` կլոր սեղանի էր հրավիրել նույն ոստիկնապետին, ՍԴ նախագահին, Արդարադատության խորհրդի նախագահին, գլխավոր դատախազին, Վովա Գասպարյանը էլի նվերով էր գնացել, էլի Աստվածաշունչ, բայց ոչ արծաթափայլ: Հարց է առաջանում, քանի՞ Աստվածաշունչ է մնացել ոստիկանապետի հավաքածուում, հետեւաբար` դեռ քանի՞սը կարող են հույս ունենալ...

Բայց սաՙ իմիջիայլոց, կարեւորը ինչպես ասում են Աստվածաշունչ ունենալը չէ, այլ այն կարդալն է, անգամ` այս վերջինն էլ չէ, այլ հիշելն է: Չնայած այս առումով էլ մեր ոստիկանապետը խնդիր չունի. օրվա որեւէ պահի, հանրապետության որեւէ վայրում մարդը կարող է ուղիղ մեջբերումներ անել առաքյալների Գրքերից, ճիշտ էՙ որոշակի խմբագրումներով, բայց մենք դա էլ չենք կարող: Օրինակ գիտե՞ք, թե ինչպես է մեկնաբանվում Աստվածաշնչում հպարտությունը: Վովա Գասպարյանը գիտի, գիտի, ու շարունակում է հպարտ լինել եւ հենց սա է խնդիրը: Այն Աստվածաշունչ իմանալով Աստվածաշնչով չապրելն է, սա ավելի մեծ խնդիր է, քան երբ չես ապրում Աստվածաշնչով, քանի որ չես էլ իմանում Սուրբ գիրքը: Վովա Գասպարյանը ոստիկան է, եւ պետք է համաձայն լինի. ավելի մեծ է նրա հանցանքըՙ ով գիտի օրենքը եւ խախտում է այն, քան նրանը, ով չգիտի օրենքը` այն խախտելու պահին:

Բայց գլխավոր խնդիր էլ կա. երբ քրիստոնեությունն առաջինն ընդունած երկրում հները մոռացած նոր եկեղեցիներ են կառուցում եւ Աստվածաշունչ են կարդում` անգիր անելու աստիճան, ուրեմն թշվառ է այդ երկիրը, ուրեմն հույս մնացել է, բայց այն վերջինն է հույսերից, քանի որ Աստծու հետ է կապված, նրա ողորմության, քանի որ այդքան խեղճ ենք եւ այդքան անհույս... Գուցե էլ ոչ մի հանցագործի չբռնե՞նք, թողնելով նրանց Աստծու դատաստանին, կամ գուցե Աստծու անունը անհարկի չտա՞նք, ինչպես գրված է Աստվածաշնչում, ի դեպՙ լինի այն արծաթափայլ, թե սովորական:

Իսկ իրականում, երբ հանրահայտ Ալ Պաչինոն փոքր էր, նա երազում էր հեծանիվ ունենալու մասին եւ ամեն օր, գիշերը քնելուց առաջ, աղոթում էր Աստծուն, որ վերջինս իրեն հեծանիվ նվիրի: «Հետո,- հիշում է Ալ Պաչինոն,- երբ մեծացա հասկացա, որ Աստված այլ կերպ է աշխատում: Ես գողացա հեծանիվ եւ խնդրեցի նրան` ներել ինձ»:

Բոլորովին վերջերս Սաուդյան Արաբիայի արքայազն ալ-Վալիդ բին Թալալ բին Աբդուլազիզ ալ Սաուդը (սա արքայազնի անվանման կրճատ տարբերակն է) ցնցեց աշխարհը: 60-ամյա արքայազնը, որը աշխարհի ամենահարուստ մարդկանցից մեկն է, հայտարարեց, որ իր ողջ կարողությունը, այն է` 32մլրդ ամերիկյան դոլար, տվել է բարեգործական նպատակներով: «Դա մարդկության հանդեպ իմ պարտքն է», շեշտել է արաբ արքայազնը եւ մանրամասնել, որ իր գումարով ինքը հույս ունի, որ օժանդակություն կցուցաբերվի բնական աղետներից տուժածներին, այդ աղետների հետեւանքների վերացման գործընթացներին, աշխարհում դպրոցների եւ մանկապարտեզների կառուցման գործին, տարբեր հիվանդությունների դեմ պայքարի գործին, կանանց իրավունքների պաշտպանության գործին, եւ աշխարհի տարբեր անկյուններում կենսամակարդակի բարձրացմանը:

Նշենք նաեւ, որ արքայազնը բարեգործության «բնագավառում» նորեկ չէ. ընդամենը օրեր առաջ նա ժամանել էր Թբիլիսի եւ 300 հազար դոլար տվեց` թբիլիսյան ջրհեղեղից տուժածների վերականգնման եւ աղետի հետեւանքների վերացման նպատակով: Ուշագրավ է, որ արքայազնի ընտանիքը` երկու որդիները հայտարարել են, որ իրենք ըմբռնումով են մոտենում իրենց հոր այս քայլին եւ ամբողջովին սատարում են նրան:

Իհարկե հասկանալի է, թե ինչ եք հիմա մտածում, կամ ինչ կարող եք մտածել: Դե այն, որ, այ, թող տեսնեն մեր մեծահարուստներինՙ արաբ արքայազնի օրինակով տոգորված... Թող տեսնեն, բայց նրանց տեսնելու վրա չարժե կենտրոնանալ, հատկապես որ նրանց տեսածը բոլորովին ուրիշ Հայաստան է: Խնդիրը մեզանից յուրաքանչյուրն է: Հասկանալի է, որ մեզանից ոչ ոք արաբ արքայազնի (ում անգամ կրճատ անումը գրելը երկար է) չափ գումար չունի, չի էլ տեսել, դա կարեւոր էլ չէ: Այս պատմության ամենակարեւոր բառն առհասարակ դոլարը չէ, ոչ էլ դրա չափը ցույց տվող թիվը: Այլ` «ամբողջ» բառը: Մի պահ պատկերացնենք, որ մենք միմյանց տալիս ենք այն ամբողջն, ինչ ունենք, տալիս ենք` մենք, տալիս են` մեզ, բայց ամբողջը: Ասենք ես ունեմ երկու շիշ շամպայն, տալիս եմ իմ` շամպայն չունեցող հարեւանին, նա ունի մեկ շիշ գինի` տալիս է առանց գինի մնացած ինձ (ամբողջը տալու խոսքը վերաբերում է հարստության, շքեղության, ոչ թե ապրուստի` հացի մասին): Ոչ միշտ իհարկե, այլ սովորաբար, որպես բնավորության գիծ, որպես ապրելու ձեւ:

Իհարկե սա «կյանքի կանոնների հետ որեւէ կապ չունեցող բարեգութ քրիստոնեություն է», կասեք դուք, կամ կմտածեք, եւ ես անշուշտ հասկանում եմ, որ դա այդպես է: Բայց ես հասկանում եմ նաեւ,որ արքայազն ալ Վալիդ բին Թալալ բին Աբդուլազիզ ալ Սաուդը քրիստոնեության հետ այնքան կապ ունի, որքան մեզանից յուրքանչյուրը 32 մլրդ դոլարի... եւ բարեգործության:

Ղարաբաղյան հակամարտության կարգավորման բանակցություններին անդրադառնալու գրեթե բոլոր ոչ պաշտոնական առիթների պարագայում մեկ միտք հստակորեն ու համառորեն ներկայացվում է հայկական կողմերի տարբեր մակարդակի ներկայացուցիչներին, թե Արցախի շուրջն անվտանգության գոտին կազմող շրջանները պետք է վերադարձվեն:

Ասվածում ոչ մի կերպ նորություն գտնել չի լինի, քանի որ առաջին անգամ չէ, որ այս միտքը մեջտեղ են բերում, ավելինՙ հաճախ ուղղակի խորհուրդ են տալիս, թե պետք է պատրաստվել տարածքների վերադարձին, այլապես բանակցություններին մասնակցող պաշտոնական կողմի համար դժվարագույն հարց կլինի դրանց վերաբերյալ որոշման կայացումը: Լրատվամիջոցներին ու լրագրողներին եւս ուղղակի-անուղղակի խորհուրդ է տրվում աջակցել, մասնակցել հասարակությանը նախապատրաստելու գործին:

Հերթական անգամ տարածքների հարցն արդիականացել է հուլիսի 14-ին «Վեդոմոստի» պարբերականում Ռուսաստան այցելության ընթացքում ԵԱՀԿ Մինսկի խմբի ամերիկացի համանախագահ Ջեյմս Ուորլիքի հարցազրույցի համատեքստում: Ըստ այդմ, նախ համանախագահները հուլիսի վերջին ծրագրում են այցելել Լեռնային Ղարաբաղ, լինելով միասնական ու հաստատակամՙ կարգավորման ուղիների որոնման հարցում:

Հարցին, թե ներկա դրությամբ բանակցությունների ընթացքում ինչ հարցեր են քննարկվում, Ուորլիքը արձագանքել է. «Հարցերի զգալի մասը տասնյակ ու ավել տարիներ է քննարկվում... Մենք կարգավորման կոնկրետ սկզբունքների ու տարրերի մասին ենք խոսում: Դրանց մեծ մասը հիմնվել է ժամանակին նախագահ Մեդվեդեւի կողմից: Խոսքն այն ժամանակ եղածը շարունակելու մասին է: Մենք չենք փորձում նոր հարցեր ու նոր մոտեցումներ հնարել: Քննարկումը փորձում ենք տանել արդեն իսկ ձեռք բերվածի հիման վրա: Դա վերաբերում է մի շարք կարեւոր հարցերի: Դրանցից են Լեռնային Ղարաբաղի շուրջը գտնվող տարածքների վերադարձը, ԼՂ կարգավիճակը, փախստականների հետ իրավիճակը, անվտանգության երաշխիքները»:

Ասվածի մեջ ոչ մի արտառոց բան չկա, քանի որ առաջին անգամ չէ այս հարցը այս ձեւակերպմամբ ներկայացվում: Այլ բան է, որ այս մասին գնալով ավելի ու ավելի հաճախ են շեշտադրումներ անում, ընդ որումՙ պարտադիրի մակարդակի բարձրացված հնչերանգներով: Մասնավորապես, Ուորլիքը հարմար է գտել շեշտելու, թե «գրավյալ տարածքները պետք է վերադարձվեն Ադրբեջանի վերահսկողության տակՙ համալիր կարգավորման շրջանակներում»:

Վերջին միտքն է փորձում շեշտել ամերիկացի համանախագահը այն մոտեցմամբ, թե տարածքների վերադարձն էլ պետք է դիտարկել հարցի համալիր կարգավորման եւ ոչ թե առանձին վերցրած դրույթի հիման վրա: Իսկ հայկական կողմերի մտահոգությունը, թե տարածքների վերադարձի դեպքում ադրբեջանական բանակը կրակի տակ կարող է առնել Արցախը, Ուորլիքը արձագանքել էՙ հիշեցնելով բանակցային գործընթացում քննարկվող մեկ այլ հարցիՙ անվտանգության երաշխիքների մասինՙ միջազգային խաղաղապահ ուժերի տեղակայմամբ, իսկ թե ում կատարմամբՙ դեռ պետք է քննարկել:

Ստեփանակերտից Ուորլիքին արձագանքել են, ի դեմս ԼՂ նախագահի մամուլի խոսնակ Դավիթ Բաբայանի , թե «պաշտոնական Ստեփանակերտի դիրքորոշումը Լեռնային Ղարաբաղի հակամարտության լուծման հարցում մնացել է անփոփոխ. կարեւորագույն առանցքային ուղղությունն այն է, որ վերացվեն հակամարտության պատճառները եւ ոչ թե հետեւանքները»: «Panorama.am»-ի թղթակցի հետ զրույցում Դավիթ Բաբայանը նաեւ նշել էր, որ եթե փորձ է արվում հետեւանքներին անդրադառնալ առանց պատճառները հաշվի առնելու, սա լավ բանի չի բերելու: Նրա խոսքով, այն պարագայում, երբ Արցախի կարգավիճակի վերջնական քաղաքական լուծում չկա, ապա տարածքների վերադարձի կամ այլ հարցերի վերաբերյալ խոսել հնարավոր չէ: Ավելին, «սահմանների փոփոխության հարց չի կարող լինել հենց միայն այն պատճառով, որ դա Արցախի ժողովրդի անվտանգությունը չի կարող երաշխավորել»:

«Ո՞նց եք պատկերացնում, ո՞նց կարող է հակառակորդը նորից վերահսկողություն հաստատել Քարվաճառի վրա, որտեղ սկիզբ են առնում մեր գետերը, որտեղ սկիզբ են առնում Արփա, Որոտան գետերը եւ սնում Սեւանա լիճը, որը Հայաստանի ջրային պաշարների 80 տոկոսն է ապահովում», ասել է Բաբայանը: Խաղաղապահների մասով էլ ավելացրել է. «Այսքան տարի սահմանը պահում ենք առանց խաղաղապահների եւ շատ նորմալ, որեւէ խնդիր չկա, շատ ավելի կայուն է, քան շատ հակամարտ գոտիներում»:

Ամեն դեպքում, Ուորլիքը ասվածից զատ պատերազմի վտանգ էլ է տեսնում: Մինսկի գործընթացի ձեռքբերում ներկայացնելով քննարկման, երկխոսության հնարավորությունըՙ Ուորլիքը իր հարցազրույցում նշել է, թե իսկապես մեծ հիասթափություն կա հենց տարածաշրջանում, քանի որ զինադադարի ռեժիմն ամբողջությամբ չի պահպանվում: «2014թ.-ը շատ վտանգավոր տարի էր, քանի որ բախումների հետեւանքով եղան ինչպես զինվորական, այնպես էլ քաղաքացիական զոհեր: 2015թ. հունվարը կարգավորման ամենավտանգավոր պահերից էր 20 տարվա կտրվածքով... ուստի բոլոր հիմքերը կան ենթադրելու, որ այս հակամարտությունը կարող է ընդլայնվել»: Ըստ Ուորլիքի, սխալ հաշվարկների կամ բախումների հետեւանքով կարող է հակամարտությունը ընդլայնվել:

Այս ամենով հանդերձՙ համանախագահները Հայաստանի ու Ադրբեջանի նախագահների հանդիպում են նախապատրաստումՙ «գոնե այս տարվա ընթացքում»: Եվ եթե հաշվի առնենք, որ տարբեր հարցերի շուրջը տարաձայնություններ ունեցող Ռուսաստանի ու Միացյալ Նահանգների համար ղարաբաղյան հակամարտության կարգավորման բանակցությունների ձեւաչափը եզակի մոտեցում է, ուրեմն Ուորլիքի ասածներին պետք չէ վերաբերվել որպես միայն ամերիկյան կողմի դատողություններ:

Վիեննայի բանակցություններում Իրանը եւ «վեցյակի» երկրները (ԱՄՆ, ՌԴ, Չինաստան, Մեծ Բրիտանիա, Ֆրանսիա, Գերմանիա) պատմական համաձայնության են եկել իրանցիների միջուկային ծրագրի հետ կապված բոլոր հարցերում: Սպասվում է, որ պատժամիջոցների վերացման շնորհիվ Իրանը վերստին կարեւոր տեղ կզբաղեցնի էներգակիրների շուկայում: Սակայն Իրանին զենքի մատակարարումների արգելքը ուժի մեջ կմնա եւս 5 տարի. դա կխանգարի մասնավորապես ռուսական C-300 հրթիռահամակարգի մատակարարմանը, նշում է «Գազետա.ռու» կայէջը:

Ձեռք բերված համաձայնությունը ՄԱԳԱՏԷ-ին հնարավորություն է տալիս տեսչական ստուգումներ անցկացնել Իրանի բոլոր միջուկային օբյեկտներում:

Փաստաթղթի ընդունումը ողջունել են մասնավորապես ԵՄ արտաքին գործերի եւ պաշտպանության հանձնակատար Ֆեդերիկա Մոգերինին, Իրանի նախագահ Հասան Ռուհանին, ՌԴ նախագահ Վլադիմիր Պուտինը եւ այլ ղեկավարներ:

Իրանական միջուկային օբյեկտներում ուրանի հարստացման մակարդակը պետք է իջեցվի 5 տոկոսի: Ավելի շատ հարստացված ուրանի բոլոր պաշարները պետք է վերամշակվեն, իսկ հարստացման համար նախատեսված ցենտրիֆուգները պետք է ոչնչացվեն: Իրան այցելող ՄԱԳԱՏԷ-ի տեսուչների թիվը կավելանաՙ հասնելով 130-150-ի: Համաձայնագրի նախագծում ասվում է, որ Իրանը կթույլատրի այն երկրների տեսուչների մուտքը, որոնց հետ Թեհրանն ունի «օրինական» դիվանագիտական հարաբերություններ:

Տեսուչները կկարողանան Նաթանզ քաղաքի ուրանի հարստացման օբյեկտներ եւ «Ֆորդո» գործարան այցելել ամեն օր, իսկ Արակի համալիրՙ ամսական առնվազն մեկ անգամ: Իրանը պարտավոր է ռեակտորը վերակառուցել այնպես, որ պլուտոնիումի արտադրությունը դառնա անհնար: Փաստաթուղթն Իրանին արգելում է համանման ռեակտոր կառուցել առաջիկա 15 տարում:

Անցյալ շաբաթ Իրանը եւ «վեցյակը» պայմանավորվել էին, որ բանեցված միջուկային վառելիքը վերամշակման է ուղարկվելու Ռուսաստան:

Համաձայնագրի ստորագրումը Իրանին թույլ կտա վերսկսել իր նավթաքիմիական արտադրանքի արտահանումը: Ներկայումս իրանցիները փոքր քանակությամբ նավթ են արտահանում սեփական կարիքները բավարարելու համար: 2002 թ. ԱՄՆ-ի ու Եվրոմիության հաստատած նավթային բեռնարգելքի պատճառով Իրանն ամսական կորցնում էր 4-8 մլրդ դոլար: Պատժամիջոցների հաստատումից առաջ Իրանը Ռուսաստանի եւ Սաուդյան Արաբիայի հետ նավթ արտահանող երկրների առաջատար եռյակում էր:

Իհարկե, պատժամիջոցներն անմիջապես չեն վերացվի, քանզի ԱՄՆ-ում համաձայնագիրը պետք է հաստատեն Կոնգրեսի զույգ պալատները, որտեղ գերիշխում են հանրապետականները: Նրանց մեծ մասը դեմ է պատժամիջոցների վերացմանը: Իսրայելի վարչապետ Բենիամին Նաթանյահուն իր հերթին կոնգրեսականներին կոչ է արել կասեցնել գործարքը, անվանելով այն «զիջումների գործընթացություն»:

Սպիտակ տունը հայտարարել է, որ եթե Իրանը խախտի գործարքի պայմանները, ապա պատժամիջոցները կվերականգնվեն:

Իրանի միջուկային ծրագրին առնչվող պատմական համաձայնագրի ստորագրումը կազդի ամբողջ Մերձավոր Արեւելքի քաղաքական, տնտեսական եւ սոցիալական իրադրության վրա: Eurasa Group հետազոտական եւ խորհրդատվական ընկերության նախագահ հայտնի քաղաքագետ Իեն Բրեմմերը համոզված է, որ փաստաթուղթն ամրապնդում է Իրանի դիրքերը Մերձավոր Արեւելքի հարափոփոխ տարածաշրջանում, որի սուննի պետությունները կզգուշանան Թեհրանի ազդեցության աճից: Իեն Բրեմմերը իր ֆեյսբուքյան էջում խոսում է երեք գլխավոր հետեւանքների մասին:

Ամերիկացի քաղաքագետը ընդգծում է, որ Իրանը սովորական նավթային պետություն չէ: Իրանցիները ներդրողներին առաջարկում են բազմաբնույթ տնտեսությունՙ կապիտալների կայուն ու զարգացած շուկայով: 80 միլիոնանոց երկիրը երկրորդ տեղն է զբաղեցնում տարածաշրջանում: Աշխարհում նավթի հետախուզված պաշարներով զբաղեցնում է 4-րդ, գազի գծովՙ 2-րդ տեղը: Ներդրողներին կհետաքրքրեն Իրանի նաեւ զբոսաշրջության, դեղագործության եւ սպառողական ապրանքների արտադրության ոլորտները: Եվրոմիության հետ Իրանի առեւտրի ծավալը առաջիկա տարիներին կարող է քառապատկվել:

 Օրեր առաջ հեռավոր ԱՄՆ-ից ստացանք գրչակից ու գաղափարակից ընկեր Հակոբ Վարդիվառյանի «Մեծ երազի ճամբուն ուղեւորները եւ համապարփակ պատմութիւն Ռամկավար ազատական կուսակցութեան» Ա հատորը, որը ներառում է «Արմենական կազմակերպութիւն» եւ «Հայ Ժողովրդական կուսակցութիւն» բաժինները: Շահեկան աշխատություն, որ ուշադրությամբ ընթերցեցի եւ գրախոսեցի` ընդգծելով կատարված շնորհալի աշխատանքը: Այն ավելի կատարյալ տեսնելու ցանկությամբ նշեցի նաեւ որոշ թերություններ ու բացթողումներ: Գրախոսականը հավանաբար հաջողված էր, որովհետեւ դրական արձագանքներ եղան գործընկերներիս եւ, հատկապես, աշխատության հեղինակի կողմից: Նա շնորհակալությամբ լեցուն նամակ էր գրել, հետո էլ զանգահարեց ու հրավիրեց Բեյրութ` այնտեղի Թեքեյան մշակութային միության կողմից կազմակերպված շնորհանդեսին մասնակցելու եւ գնահատանքի խոսք ասելու համար:

Բեյրութում էլի էի եղել: Ի դեպ` դա լոկ քաղաք չէ, այլ Երկիր մոլորակի հնագույն խաչմերուկներից մեկն է, որտեղ հատվում են առեւտրատնտեսական կարեւորագույն ուղիներ, խաչաձեւվում մշակութային, կրոնահոգեբանական, ազգային ու քաղաքական բազմակողմ շահեր:

Օդանավում պատահաբար հանդիպեցի ՌԱԿ Լիբանանի շրջանային վարչության ատենապետ Մայք Վայեճյանին: Նա ձեռնափայտով էր: Զրուցելով իջանք ու երկուստեք կաղալով հասանք ելքին: Ինձ դիմավորեց ընկեր Ավո Տաքեսյանը, ում հետ ծանոթ էինք նախկին ուղեւորության եւ նրա Հայաստանում եղած հանդիպումներից: Մասնագիտությամբ ատամնաբույժ է, ավարտել է Երեւանի բժշկականը: Նվիրյալ ռամկավար է, նախկինում Շրջանային վարչության ատենապետ է եղել: Հանգիստ, զուսպ, ժպտադեմ, բարի ու անչափ ուշադիր ընկեր է: Կարճ ասած` գործի մարդ է, պարապ խոսք չի սիրում եւ պատրաստակամ սպասում է որեւէ կերպ օգտակար լինելու:

Իջեւանեցի «Գարդեն թաուեր» հարմարավետ ու ծովին բավականին մոտ գտնվող հյուրանոցում: Կեսօրին եկան Հակոբ Վարդիվառյանը եւ վաղեմի ծանոթ, «Զարթօնք» օրաթերթի նախկին խմբագիր Պայծիկ Գալայճյանը եւ միասին գնացինք լավագույն ու անմիջական ընկեր, հայտնի ու հրաշալի գործարար Նար Խաչատուրյանի կազմակերպած ճաշկերույթին: Անկաշկանդ զրույց ծավալվեց: Բոլորին հետաքրքրում էին էլեկտրականության թանկացման դեմ ծավալված բողոքի իրադարձությունները: Հիմնականում լավ տեղյակ էին, թե ինչ եւ ինչպես է եղել: Բայց, ինչպես արդեն նկատել էի նախորդ այցելության ընթացքում, բեյրութահայերն իրենց տեսակետները չեն շտապում ասել, այլ ստեղծում են պայմաններ, որ դիմացինը նախ արտահայտի: Սկզբում հեռվից, անուղղակի խոսք բացեցին Արցախում ՌԱԿ կառույց ունենալու խնդրի շուրջ: Ես պատրաստակամություն հայտնեցի մանրամասն բացատրել խնդրի նրբությունները: Ներկաներից մեկը նկատեց, որ երջանկահիշատակ Գերսամ Ահարոնյանն ասում էր, որ ամենաբարդ հարցերը հեշտ են պարզաբանվում ճաշի սեղանի շուրջը: Առանց նախաբանի ներկայացրի հարցի նրբություններն ու խոսքս եզրափակեցի` Արցախը կուսակցական պայքարի հարթակ չէ, այնտեղ ավելի կարեւոր է ապահովել անվտանգության խնդիրը եզրափակումով: Գոնե առերեւույթ բոլորն էլ ընդունեցին ու համաձայներցին ասածներիս:

Երեկոյան գնացինք Թեքեյան կենտրոն: Քննարկեցինք գրքի շնորհանդեսի հետ կապված մանրամասներ: Ինձ հետ տարել էի Մկրտիչ Ավետիսյանին նվիրված ֆիլմ-հաղորդումը, որը մի փոքր կրճատեցինք, որ տեղավորվեր ծրագրի ժամանակային սահմաններում: Հանդիպեցինք ու երկար զրուցեցինք «Զարթօնք» թերթի ներկայիս խմբագիր Սեւակ Հակոբյանի հետ: Կարծում եմ կառուցողական, ապագա համագործակցության եւ փոխադարձ շփումների անհրաժեշտության երկուստեք կարեւորման զրույց ստացվեց: Հետո Բեյրութում եղածս բոլոր օրերի անբաժան ու շատ ուշադիր ընկեր Էդի Պահատրյանի հետ հյուրանոց վերադարձանք:

Առավոտյան աշխատանքի գնալուց առաջ եկավ ընկեր Ավոն` իմ լավ, նրբանկատ, բոլոր մանրուքներն ու կարիքները բավարարելու պատրաստ բարեկամը: Ի միջի այլոց, բոլորն էին ուշադիր, բայց ընկերներ Ավոն ու Էդին` ավելի: Գնացինք Պուրճ Համուտ ճաշելու: Ամբողջովին հայկական ճաշասեղան էր: Շուտով սեղանի շուրջ քսան հոգի հավաքվեց: Կենացներ հնչեցին, որոնց հեղինակն հիմնականում Հարութ Երկանյանն էր` անմիջական, առանց որեւէ ձեւականությունների, անբռնազբոսիկ պահվածքով լավագույն մեր ընկերներից:

Հետո ընկեր Էդիի հետ եղանք ռադիո «Սեւան»-ում: Գեղեցկատես ու ժպտադեմ Նազելին երկար «քննեց» ինձ պատմության դերի ու նշանակության, մեր պատմական անցյալի եւ ապագայի խնդիրների շուրջ: Երեկոյան արդեն ներկայացանք շնորհանդեսին: Ի դեպ` սպասածիս հակառակ, Բեյրութում շատ շոգ չէր, իսկ շնորհանդեսի օրը` շատ ավելի զով էր: Հավանաբար աստվածահաճո գործ էինք անում, դրա համար զովացավ, որ պիջակ-փողկապներից չնեղվեինք:

Բացման հակիրճ խոսքով հանդես եկավ Պայծիկ Գալայճյանը: Նա նախ ներկայացրեց հեղինակի համառոտ կենսագրությունը, ապա նշեց, որ գիրքը երկար տարիների տքնաջան աշխատանքի արդյունք է եւ արժանի գովասանքների:Ֆիլմը դիտելուց հետո ես ելույթ ունեցա: Մասնագիտությանս բերումով քաջատեղյակ եմ պատմագիտական այն բոլոր հարցերին, որոնց անդրադարձել է հեղինակը, ուստի խուսափելով ավելորդ կրկնությունից` ընդգծեցի աշխատության դրական կողմերը: Ընդգծելով, որ աշխատությունը քննական-վերլուծական բնույթի չէ` շեշտեցի, որ այն լուրջ ներդրում է հատկապես Ռամկավար Ազատական կուսակցության պատմության ուսումնասիրության ասպարեզում: Հատուկ շեշտեցի նաեւ աշխատության կուսակցամոլությունից զերծ լինելու հանգամանքը, որից հաճախ հեռու չեն կուսակցությունների պատմություններին նվիրված երկերը: Աշխատելով չչարաշահել ներկաների համբերությունը, ելույթիս վերջում հետագա հաջողություններ ու ստեղծագործական նոր նվաճումներ մաղթեցի հեղինակին:

Ելույթիս վերջում ինձ անակնկալ էր սպասվում. ամբիոնին մոտեցավ Հ. Վարդիվառյանը եւ ծափահարությունների ներքո ինձ նվիրեց ՌԱԿ-ի մետաղակուռ զինանշանը: Վերադարձա տեղս ու կողքիս նստածՙ Լիբանանում ՀՀ հյուպատոս Աշոտ Վարդանյանին հարցրեցի` հո երկար չխոսեցի՞: Նա գովեց ելույթս եւ ասաց, որ այն բովանդակահարուստ էր եւ եթե էլի խոսեի` հետաքրքրությամբ կլսվեր:

Շնորհակալական խոսքով ելույթ ունեցավ նաեւ հեղինակը: Նա նշեց, որ ծնունդով բեյրութցի է, դրվագներ հիշեց իր մանկությունից: Մի քիչ կրակ կար նրա խոսքերում, հուզմունք, անցած օրերի կարոտախառն թախիծ եւ ապրած տարիների իմաստնություն: Վերջում շնորհավորանքի համար ելույթ ունեցավ Լիբանանի խորհրդարանի նախկին պատգամավոր Հակոբ Գասարճյանը եւ հեղինակին մաղթեց եռանդ ու ավելի աշխատասիրություն` մյուս հատորները արագ ու թեթեւ ավարտելու համար: Վերջում բոլորին հրավիրեցին փոքրիկ հյուրասիրության եւ առաջարկեցին գնել աշխատության օրինակներ, որի հասույթը պիտի նվիրաբերվեր բարեգործության:

Հաջորդ առավոտյան վերադարձա Երեւան: Թռիչքի ընթացքում պարզ եղանակ էր եւ վերեւից հստակ երեւում էին լեռներն ու դաշտերը, որոնց վրայով թռչում էինք: Ճանապարհի մեծ մասն անցնում էր պատմական Հայկական լեռնաշխարհի երկնքով եւ ինձ` հայ մարդուն ու պատմաբանին խառնիխուռն մտքերը հանգիստ չէին տալիս:

Ինչո՞ւ դարերի ընթացքում այդքան շատ կորցրեցինք: Մեր բնո՞ւյթն է այսպիսին, թե՞ օբյեկտիվ պատճառներով գաղթական դարձանք, գաղթօջախներ ու Սփյուռք երկնեցինք: Ինչ որ է, երբեք չպիտի մոռանանք, որ մենք մի ժողովուրդ ենք, պիտի ապրենք ու գոյատեւենք համատեղ ջանքերով: Տարիներ առաջ, երբ հնարավորություն ունեինք, մեզ չհաջողվեց գնահատել ու վերլուծել այնպիսի բարդ երեւույթ, ինչպիսին հայրենադարձությունն էր, ինչն էլ հանգեցրեց նույն ժողովրդի պատմական ճակատագրով բաժանված երկու հատվածների միջեւ փոխադարձ անվստահության, անգամ անխոհեմ առճակատման, առաջացրեց ճեղքվածք, որը, ցավոք, այս բոլոր տարիներին չհաջողվեց վերացնել: Ավաղ, այսօր էլ չենք գնահատում ու հստակ գիտակցում, որ առանց Սփյուռքի հայրենիքը շատ ավելի փոքր կլինի ու տկար, իսկ առանց հայրենիքի Սփյուռքը կդադարի գոյատեւելուց: Փոխադարձ եւ համառ այս անհասկացողությունն անասելի հարված է հասցնում մեր ժողովրդի ազգային միաբանությանը, նրա հավաքականությանը:

Այսօր հայրենադարձության մասին խոսելն ավելորդ է, ի՞նչ հայրենադարձության մասին խոսք կարող է լինել, երբ մեր իշխանությունների անհեռատես քաղաքականության հետեւանքով, հուրախություն մեր թշնամիների, արդեն քանի տարի զանգվածային արտագաղթի վիթխարի ալիքն է երկրով մեկ: Ինչքան ընտանիքներ կոտորակվեցին, մի մասը այստեղ` Հայաստանում, մյուսը` հեռավոր ափերում: Սարսափելի է կարոտախտը հայրենիքում նրանց համար, ում զավակները, հարազատներն իրենց կողքին չեն, եւ կարոտախտը Սփյուռքում նրանց համար, ովքեր ամեն ժամ հիշում են իրենց տունն ու օջախը: Դա ցավ ու տառապանք չէ միայն, այլ մի մեծ վերք` սրտում: Այդ անիծյալ պանդխտությունը, որ դարեր շարունակ ուղեկցել է մեր պատմությանը, այսօր էլ իր շրջապտույտի մեջ է ներառել նաեւ Սփյուռքի ավանդական կենտրոնները: Արդեն քանի տարի շարունակվում է կրկնակի, մերձավորարեւելյան օջախներից դեպի ԱՄՆ եւ այլ երկրներ արտագաղթը:

Կարծում եմ, որ ողջ հայությունը պետք է սթափվի եւ շտապ գտնի տունդարձի ճանապարհը: Երկրիս ղեկավարության համար այս հարցը պետք է լինի ազգային անվտանգության ապահովման առաջնակարգ խնդիր: Շատ եմ ուրախանում, երբ լսում եմ, որ սփյուռքի իմ հայրենակիցներից ոմանք բնակարան են գնում հայրենիքում: Միայն թե ափսոս, որ դրանք շատ քիչ դեպքերում են լինում, անհամեմատ գերակշռողը հակառակն է: Սրտի թրթիռով եմ ընկալում նաեւ այն իրողությունը, որ բեյրութահայերի զգալի մասը նաեւ ՀՀ քաղաքացիություն ունի:

Վերջերս թուրքական մամուլում շրջանառվում էր մի հիմար, բայց ոչ այնքան հիմնազուրկ արտահայտություն, «Մոտ ապագայում ողջ Կովկասում հայերի թիվը, ինչպես այսօր Անատոլիայում, թանգարանային նմուշ պիտի լինի»: Արդո՞ք սա զգուշացում չէ բոլորիս...: Ամենացավալին այն է, որ մեր սխալներից այդպես էլ դասեր չենք քաղում: Այնինչ ընդամենը մի պարզ ճշմարտություն պիտի գիտակցենք. ամենակարող ժամանակն ի վերջո սրբագրելու է սխալները, միայն պահանջվում է հեռատեսություն եւ իմաստություն: Իմ ցավոտ մտորումներում արտագաղթը եղել ու մնում է խորը, չսպիացած վերք:

Տխուր ու տագնապալեցուն մտորումներից սթափվեցի, երբ կտրուկ տարբերություն նկատեցի ներքեւում: Երկար ժամանակ ամայի լեռներ էին երեւում, իսկ երբ անցանք Հայաստանի սահմանը, պատկերն ամբողջովին փոխվեց. դաշտերը մշակված էին, խնամված, աչք էր շոյում համընդհանուր կարգավորված պատկերը: Հպարտությունից հոգիս ծառս եղավ` սա Հայաստանն է, ես տանն եմ, ապագան էլ մերն է լինելու...

15.07.2015 թ

Նկար 1. Ձախից աջ` Շահան Գանտահարյան, Միքայել Վայեճյան, Հակոբ Վարդիվառյան, Հակոբ Գասարճյան եւ Սուրեն Սարգսյան` գինեձոնի պահին:

Թուրքագետ, պատմական գիտությունների դոկտոր, ՀՀ ԳԱԱ արեւելագիտության ինստիտուտի առաջատար գիտաշխատող Հասմիկ Ստեփանյանի 2011թ. լույս տեսած «Հայերի ներդրումն Օսմանյան կայսրությունում» ծավալուն մենագրությունը մասնագետների կողմից գնահատվեց որպես նոր խոսք պատմագիտության բնագավառում: Հեղինակի նախընթաց աշխատությունները հիմնականում հայատառ թուրքերեն մշակույթին (ձեռագիր, տպագիր գրականություն, պարբերական մամուլ) վերաբերող, տարիների լրջագույն ուսումնասիրությունների արդյունք են, եւ կարելի է ասել, որոշակիորեն նախապատրաստել են վերոնշյալ մենագրության ծնունդը: Աշխատությունը նվիրված է հայության համար կարեւորագույն խնդրիՙ պատմական դեպքերի բերումով Օսմանյան կայսրության տիրապետության տակ հայտնված հայության դերին այդ երկրի պալատական, դիվանագիտական, վարչական, դատական, զինվորական բնագավառներում, բժշկության, քաղաքաշինության, արհեստների, առեւտրի, գիտության, մշակույթի տարբեր ոլորտներում: Հայտնի է, թե հայերը ինչպիսի կարեւոր նշանակություն են ունեցել Թուրքիայի տնտեսական, հասարակական կյանքի առաջընթացներն ապահովելու գործում, թե ինչպիսի ազդեցություն է թողել հայկական մշակույթն այնտեղ առհասարակ, սակայն համահավաք, նյութի ընդգրկման ծավալով, սկզնաղբյուրային ճշգրտությամբ, լուսանկարների քանակությամբ նման աշխատությունն այդ անցյալի պատմությունը հիրավի արժեւորող կարեւոր իրագործում է: Իր հարցազրույցներից մեկում հեղինակն ասում է. «Տաղանդավոր, նաեւ հանճարեղ շատ հայորդիների մեծագույն ներդրումները, նրանց գործունեությունն ու պատմությունը կարծես թե մնացել էին պատմության քողի ներքո` քիչ կամ համարյա չուսումնասիրված, մոռացված: Ահավոր անարդարություն, որի վկաները քչերն են: Մինչդեռ նրանք փոխել են պատմության հունը, փրկել կայսրությունը ծայրահեղ ծանր իրավիճակներից, փառավորապես ներկայացրել երկիրը միջազգային ասպարեզում, զարգացրել տնտեսական, մշակութային կյանքը: Մոռանալով այս մասին` մենք նրանց գործն ենք մոռանում եւ հաջողությունները վերագրում թուրքերին»:

Աշխատությունը նվիրված է Կ. Պոլսի Հայոց պատրիարքության 550-ամյակին: Ունեցել է հայերեն երկու հրատարակություն. առաջինըՙ այն ժամանակ Աժ նախագահ Հովիկ Աբրահամյանի, երկրորդըՙ Գալուստ Գյուլբենկյան հիմնարկության աջակցությամբ, վերջինիս հովանավորությամբ լույս է տեսել նաեւ գրքի թուրքերեն թարգմանությունը, իսկ մինչ այդ ռուսերեն թարգմանությունըՙ աջակցությամբ նախկին վարչապետիՙ Տիգրան Սարգսյանի: Այս ամենով հանդերձ, գրքիՙ շատ կարեւոր նկատվող անգլերեն հրատարակությունը մնում է չիրագործված, առայժմՙ խոստումների ծիրում:

Գիրքը արժանացել է ՀՀ նախագահի 2011թ. մրցանակին:

Իր 40-ամյա աշխատանքային կենսագրությամբ եւ վաստակով հեղինակը բնագավառի լավագույն մասնագետներից մեկի համարումն ունի, նաեւ շնորհիվ ակտիվ մասնակցությամբ միջազգային բազմաթիվ գիտաժողովների եւ սիմպոզիումների, որոնցից կարեւոր նշանակությամբ հիշատակենք Թուրքիայում անցկացված մի քանիսըՙ ԻԿԱՆԱՍ -2007թ., Անկարա, 2009թ.-Իզմիր, 2010թ.- Կեսարիա (Սելջուկյան միջազգային առաջին սիմպոզիում): Կեսարիայի նշանավոր ԷՐՋԻԱՍ համալսարանում նա առիթ է ունեցել պաշտոնական բացումը կատարելու հայկական դասաժամերի, միջոցառման տեսագրությունը հեռարձակվել է թուրքական հեռուստակայաններով: Այս գիտաժողովներին Հայաստանը ներկայացվել է միայն մեկ անձի կողմից, ի տարբերություն ադրբեջանցի մասնագետների բազմաքանակ ներկայության, որոնցՙ շատ դեպքերում հայերի հասցեին արված սադրիչ գործողությունները ըստ էության հեղինակազրկել են բարձր մակարդակով անցկացվող գիտաժողովները, ինչպես Անկարայում դա պատահեց, եւ Հասմիկ Ստեփանյանը ստիպված եղավ դիմել Մոսկվայի ԻԿԱՆԱՍ-ի համանախագահ, Մոսկվայի արեւելագիտության ինստիտուտի ղեկավարինՙ գիտաժողովը քաղաքական հաշվեհարդարի չվերածելու պահանջով: Դրան հետեւել է թուրքական կողմի առավել ուշադրությունըՙ ապահովելու գիտաժողովի հայ մասնակցի անվտանգությունը:

Հասմիկ Ստեփանյանի վերջինՙ «Հայերի ներդրումն Օսմանյան կայսրությունում» աշխատությունը մեծ հետաքրքրություն առաջացրեց ոչ միայն հայկական շրջանակներում, այլեւ թուրք պատմաբանների, մտավորականների, քաղաքական գործիչների միջավայրում, որի արձագանքներից մեկը անցած սեպտեմբերին Ստամբուլից ստացված անհատական հրավերն էր, հայտնի հասարակական-քաղաքական գործիչ, «Անադոլու Քյուլթուր» մշակութային կազմակերպության ղեկավար Օսման Կավալայի կողմից: Ստամբուլի «Ջեզայիր» սրահում տեղի ունեցավ գրքի թուրքերեն հրատարակության շնորհանդեսը:

Այս այցելությունը համապատասխանել է հայ ականավոր երգիչ, Երեւանի օպերային թատրոնի սյուներից Ավագ Պետրոսյանի 100-ամյա հոբելյանի սփյուռքյան արձագանքներին, որոնց բավական հանգամանալի անդրադարձավ երգչի որդինՙ դիրիժոր, դաշնակահար Արա Պետրոսյանըՙ «Ազգ»-ի խմբագրատանը մեր հանդիպման ընթացքում: Նա 37 տարի եղել է Ավագ Պետրոսյանի նվագակցողը, 1990-ին հիմնադրել է «Արմենիա» սիմֆոնիկ նվագախումբը: 1991-ին կազմակերպել է հայ մշակույթի առաջին տասնօրյակը Ֆրանսիայումՙ Փարիզում, Լիոնում եւ Վալանսում, որի պատվավոր նախագահը Անրի Վերնոյն է եղել: Երեք տարի անց մեկնել է Եվրոպա, վերադարձել 1998-ին: Երաժշտական կրթությունըՙ օպերային եւ սիմֆոնիկ նվագախմբերի դիրիժորի եւ դաշնակահարի մասնագիտությամբ ստացել է Երեւանի, Մոսկվայի, Լենինգրադի, Ժնեւի կոնսերվատորիաներում եւ ասպիրանտուրաներում, Ֆրանսիայում սովորել է Դիրիժորական արվեստի բարձրագույն ակադեմիայում:

Ավագ Պետրոսյանի 100-ամյակին նվիրված տպավորիչ համերգային հանդիպումներ կազմակերպվել են Թուրքիայում, Գերմանիայում, Արաբական Միացյալ Էմիրություններում: Անցած սեպտեմբերին երգչի հոբելյանը շուքով նշվեց Ստամբուլի «Էսայան» վարժարանի եւ սանուց միության սրահում, որտեղ համերգային ծրագրով հանդես եկան Արա Պետրոսյանը եւ Երեւանի օպերային թատրոնի երիտասարդ մեներգիչ Սարգիս Բաժբեուկ- Մելիքյանը: Համերգին ներկա էին Մաշալյան Սրբազանը, Հայ կաթոլիկ համայնքի առաջնորդ, հայագետ Լեւոն արք. Զեքյանը, Շիշլիի փոխքաղաքապետ Վազգեն Պարնըմը, մամուլի բազմաթիվ ներկայացուցիչներ:

Երկու ամիս անց Ավագ Պետրոսյանի 100-ամյակին նվիրված հոբելյանական համերգներ կազմակերպվեցին Քյոլնում եւ Համբուրգում: Հայ առաքելական եկեղեցու Գերմանիայի թեմի առաջնորդ գերշ. Տ. Գարեգին արք. Բեքչյանի հրավերով Գերմանիա մեկնեցին Արա Պետրոսյանը, Սարգիս Բաժբեուկ-Մելիքյանը եւ Հասմիկ Ստեփանյանը: Քյոլնի համերգը կայացավ Բելգիայի հյուպատոսարանի դահլիճումՙ հայ եւ օտար հանդիսականների ներկայությամբՙ հովանավորությամբ եւ նախագահությամբ Գարեգին արք. Բեքչյանի, կազմակերպությամբՙ Սենտի Զուրիկյանի: Հայտագիրը բացվեց Ավագ Պետրոսյանին նվիրված գերմաներեն թարգմանված ֆիլմի ցուցադրությամբ, որին հետեւեցին հայաստանցի երաժիշտների համերգային գեղեցիկ կատարումները. մեներգերՙ հայկական, ռուսական, իտալական օպերաներից, նեապոլիտանական հայտնի մեղեդիներ, հայկական սիրված երգեր: Համերգին հանդես եկավ նաեւ Բրեմենի օպերային թատրոնի մենակատարուհի Լուսինե Ղազարյանըՙ դաշնակահարուհի Ժաննա Մինասյանի նվագակցությամբ: Ընդմիջմանը տեղի ունեցավ Հասմիկ Ստեփանյանի «Հայերի ներդրումն Օսմանյան կայսրությունում» գրքի շնորհանդեսը: Հաջորդ օրը համերգային նույն ծրագրով հյուրերը հանդես եկան Համբուրգում:

Անմոռանալի էր տպավորությունը այս տարվա մայիսին Դուբայում կայացած երկու հանդիպումներից: Տեղի «Արենա» խոշորՙ 2000 տեղանոց դահլիճում շուքով կազմակերպված համերգը նվիրված էր Հայրենական մեծ պատերազմի հաղթանակի 70-ամյակին, ԱՊՀ անդամ երկրների պատվիրակությունների, Դուբայի շեյխի, մտավորականների, դիվանագետների, քաղաքական գործիչների ներկայությամբ: Հայկական կողմի հրավերը կատարվել էր ԱՄԷ-ում Հայաստանի դեսպան Գեղամ Ղարիբջանյանի կողմից: Նորայր Մեհրաբյանի «Բարեկամություն» պարային համույթի «Քոչարին» ու նրա խրորտ հնչյուններն ու ռիթմըՙ ավարտին հայկական դրոշի ծածանումով, ազդեցիկ տպավորություն են գործել հանդիսատեսի վրա, իսկ հանրահռչակ ռուս օպերային երգչուհի Լյուբով Կազարնովսկայայից հետո բեմ ելած հայ երգիչ Սարգիս Բաժբեուկ- Մելիքյանի եւ Արա Պետրոսյանիՙ Մ. Թարիվերդիեւիՙ «Ակնթարթ» եւ Առնո Բաբաջանյանի «Երախտապարտ եմ քեզ» երգերի փայլուն կատարումները հանդիսականների բուռն ծափողջյուններին են արժանացել:

Մայիսի 10-ին ԱՄԷ Հայաստանի դեսպանատան դահլիճում տեղի է ունեցել հոբելյանական համերգՙ նվիրված Ավագ Պետրոսյանի 100-ամյակին: Մինչ համերգային ծրագիրը դեսպան Գեղամ Ղարիբջանյանն իր բացման խոսքում ներկայացրել է մեծանուն երգչին, նրա կենսագրությունը, հայ օպերային երաժշտության պատմության մեջ նրա մեծ վաստակն ու դերը, որին հաջորդել է ֆիլմի ցուցադրությունը: Հանդիպմանը ներկայացված էր Գերմանիայում թողարկված Ավագ Պետրոսյանի հեղինակայինՙ երեք եւ Գոհար Գասպարյանի եւ Ավագ Պետրոսյանի անկրկնելի կատարմամբ «Անուշ» օպերայի CD - ները: Ձայնագրությունները երգչի որդին ձեռք էր բերել Մոսկվայի «Մելոդիա» ֆիրմայի ոսկե ֆոնդից: Հանդիպման երկրորդ մասում կայացել է Հասմիկ Ստեփանյանի գրքի շնորհանդեսը:

Անցած տարվա աշնանը սկիզբ առած ծրագրային այս հարուստ շրջագայություն -հյուրախաղերը, որ արդյունավետ համադրություն են արվեստի եւ գիտության, գեղեցիկ վերջաբան ունեցան հունիսինՙ Ստամբուլի Ֆաթիհ համալսարանում Հասմիկ Ստեփանյանի հետ կազմակերպված հանդիպումով, եւ ապա Ֆերիգյուղի սբ. Վարդանանց եկեղեցու սրահում տեղի ունեցած հրաշալի համերգով: Պոլսահայ մամուլը, մասնավորապես «Մարմարան», «Ժամանակը», «Փարոսը», անդրադարձել են վերոնշյալ բոլոր համերգներին, առավել մանրամասն Ֆաթիհ համալսարանի հանդիպմանը եւ Ֆերիգյուղի համերգին: Ստամբուլի Ֆաթիհ համալսարանում Հասմիկ Ստեփանյանին սպասում էր շուրջ 400 ուսանողների եւ դասախոսների հետաքրքրված լսարանը: Ներկայացնելով իր գիրքըՙ հեղինակը բազմաթիվ օրինակներով փաստել է Օսմանյան կայսրության հասարակական կյանքի, տնտեսության, մշակույթի եւ այլ բնագավառներում հայերի կատարած ներդրումները, ինչպեսՙ Թուրքիայի անկախության օրհներգի երաժշտության ստեղծումը, Տիգրան Չուխաջյանի թուրքերեն առաջին օպերայի հիմնումը, Լեմոնճյան խազային ձայնանիշերը, հայատառ թրքերեն թատերախաղերը, թատրոնում հայերի նորարարությունները, նույնըՙ ճարտարապետության, գիտությունների եւ արհեստագործության մեջ: Դասախոսությանը հետեւած բոլոր հարցադրումները ստացել են սպառիչ պատասխաններ, հրավիրյալները տպավորված են եղել լսարանի ուշադրությունից, ընդգծված հարգանքից: Այս այցելության շրջանակում Հ. Ստեփանյանը Սամաթիայի ս.Կոստանդինոս եկեղեցում հանդիպում է ունեցել հունաց Տիեզերական պատրիարք Բարթոլոմեոսի հետ, նրան նվիրել իր «Հայերի ներդրումն Օսմանյան կայսրությունում» գիրքը եւ անթաքույց հետաքրքրության ու շնորհակալության արժանացել Պատրիարքի կողմից:

Վերջերս լույս է տեսել խոհարարական տերմինների ոչ ծավալուն մի բառացանկ-բառգրքույկ, որը կազմված է գրական արեւմտահայերենի, ֆրանսերենի եւ անգլերենի նյութի զուգադրությամբ: Գրքույկն ունի համառոտ առաջաբան (հեղինակ` Ֆ. Փիլիպոսյան), այլեւ բավականին սեղմ բացատրագիր («A propos des Lexiques»):

Գրքույկը աշխատանքային խմբի բավականին լայն քննարկման արդունքում է ստացել այդ տեսքըՙ սկսած բառացանկի հավաքագրումից մինչեւ վերջնական տեսքի բերելը, ընդ որում երեք լեզուների միջեւ տերմինային համապատասխանության ստեղծմամբ: Այդ գործին իրենց օժանդակությունն են բերած եղել տարբեր երկրների անձինքՙ լեզվաբան եւ գրող, տարբեր որակավորման տեր մասնագետներ, հավանաբար նաեւ խոհարարության բնագավառին ծանոթ կամ տեղեկատու անձեր:

Այդ իսկ մտահոգությամբ ոչ ծավալուն գրքույկի վերջում Ֆ. Փիլիպոսյանն իր գնահատողական խոսքն է ասել այն մասին, որ երեք լեզուներով բառացանկի համար փոքրիշատե իրենց մտածումներն ու նկատառումներն են հայտնել տարբեր անձեր` Սփյուռքից:

Նման ձեռնարկումն ընդհանուր առմամբ արժանի է դրվատանքի, մանավանդ որ վերջին ժամանակներս, թերեւս, մեծ ուշադրություն է դարձվում նման բնագավառի տերմինաբանությանը, առհասարակ նոր գրական հայերենի երկու տարբերակների միասնական կանոնարկման խնդրին:

Մենք միշտ էլ հակված ենք եղել մտածելու, որ նոր հայերենի երկու տարբերակներըՙ գրական արեւելահայերենը եւ արեւմտահայերենը, լեզվամշակման, առավել եւսՙ կանոնականացման բավականին բարվոք պայմաններում ընդառաջ են գալու միմյանց, մանավանդ գրական արեւելահայերենի, իբրեւ նոր պետական լեզվի, հիմունքների շուրջ համախմբման առումով, եւ ըստ այդմՙ հատկապես ամենից առաջ բառապաշարի, այնուհետեւ հնչյունաբանության եւ քերականական կառուցվածքի բաղադրիչների համատեղ մշակման եւ բարելավման (օպտիմալացման) հերթականությամբ:

Ուստի գտնում ենք, որ ինչպես լեզվի երկու տարբերակների մյուս ոլորտներում, այնպես էլ տերմինաբանության տեսական հարցերում եւ գործնական հրահանգներում (ինչպիսի բնույթ, որ, օրինակ, ունի սույն գրքույկ-բառացանկը) կան հնարավարություններ եւ շատ անելիքներ:

Ըստ այսմ խոհարարական տերմինների կարգավորմանը եւ կիրառությանը կոչված սույն ձեռնարկը, կարծում ենք, ողջունելի է եւ արժանի ուշադրության, որովհետեւ որոշակի քայլ է մեր օրերում հայերենի ճյուղային տերմինաբանության մերձեցման ճանապարհին: Այդուհանդերձ, գրքույկը, որքան էլ իր ամբողջության մեջ գնահատելի է, զերծ չէ մասնավոր դեպքերում առարկելի կամ վիճելի, նույնիսկ անընդունելի մոտեցումներից եւ իրողություններից:

Ստորեւ կետ առ կետ անդրադառնում ենք թե՛ մեկին, թե՛ մյուսին:

Մեր հաշվումներով բառացանկն ընդգրկում է 1689 միավոր, որը բավականին շոշափելի թիվ է, եթե նկատի ենք առնում այն, որ տվյալ պարագայում գործ ունենք, այսպես կոչված, ճյուղային տերմինաբանության հետ, այն էՙ բուն խոհարարությանը եւ այս կամ այն չափով նրան հարակից տարբեր ոլորտներին առնչվող: Ի դեպՙ մեր կողմից բերվող օրինակները նշում ենք նույնությամբՙ ըստ գրքույկում եղածի:

Ամենից առաջ նկատենք, որ բերված մեկուկես հարյուրակից ավելի տերմինների եւ տերմինային անվանումների մի զգալի մասը լայնորեն կիրառվում է նոր հայերենի թե՛ մեկ եւ թե՛ մյուս տարբերակում: Դրանք աչքի են ընկնում գործածության մեծ ակտիվությամբ, այսպես կոչված, անփոփոխակային (ինվարիանտ) միավորներ են (օրինակները բերում ենք ֆրանս.ՙ ֆրանսերեն, եւ անգլ.ՙ անգլերեն զուգահեռ նշումով, նույն ուղղագրությամբ). կիսեփ (ֆրանս. A moitiռ cuit, անգլ. half-cooked, half-baked), մսեղէն (ֆրանս. aliment carnռ, անգլ. meat-based food), արքայախնձոր (ֆրանս. ananas, անգլ. pineapple), ախորժաբեր (ֆրանս. apռritif, անգլ. aperitif), անուշահոտ (ֆրանս. aromatique, անգլ. aromatic), ծաղկակաղամբ (ֆրանս. chou-fleur, անգլ. caulflower), սմբուկ (ֆրանս. aubergine, անգլ. aubergine), համեմունք (ֆրանս. aromates, անգլ. herbs and spices), ձաւար (ֆրանս. blռ concassռ, անգլ. crushed wheat), ձկնաբուծարան (ֆրանս. basin de pisciculture, անգլ. fish-farming pond), գետնապիստակ (ֆրանս. arachide, անգլ. peanut, groundnut), ծնեբեկ (ֆրանս. asperge, անգլ. asparagus) եւ այլն:

Ավելացնենք, որ դրանք տերմիններ են, որոնք այլ կերպ չեն էլ գործածվում, այսինքնՙ ոչ միայն ընդհանուր են նոր գրական հայերենի երկու տարբերակներում, այլեւ ունեն գործածության կայունություն. խոհանոց (ֆրանս. cuisine, անգլ. kitchen), կերուխում (ֆրանս. bombance, անգլ. feasting, feast), շամփուր (ֆրանս. brochette, անգլ. brochette), պատառ (ֆրանս. bouchռe, անգլ. moutful) եւ այլն:

Նոր գրական հայերենի երկու տարբերակների մերձեցման ճանապարհին նման ընդհանրությունը, որն այս ցանկում, ինչպես նշեցինք, մեծ տեղ է զբաղեցնում, ինչ խոսք, կարեւոր է եւ հեռանկարային:

Բառացանկ-բառգրքույկն ունի նաեւ մասնավոր իրողությունները, որոնք օրինակ են ժամանակակից գրական արեւմտահայերենի տերմինակազմության սկզբունքների եւ մոտեցումների շարունակական գործադրման: Ստեղծված ավանդույթը կարող է կատարելագործել հանուն գրական երկու լեզուների տերմինային միասնականացման, լեզվական մերձեցման: Այս ուղղությամբ կարիք կա տեւական եւ համատեղ, փոխըմբռնումային հետեւողական աշխատանքի: Եվ այս իմաստով էլ հարկ ենք համարում անդրադառնալ սույն բառացանկի մեջ հանձնարարելի դարձած տարբեր կարգի տերմիններին եւ տերմինային անվանումներին, որոնք ի համեմատություն գրական արեւելահայերենի համարժեքների կարող են փոխադարձության պայմաններում լրացնել միմյանց եւ դառնալ ընդհանուր գործածելի:

Նախ, գրական լեզվի երկու տարբերակների բաղաձայններին վերաբերող գրության, ուղղախոսության եւ ուղղագրության (ոչ բանավիճային) միասնականացման համար կան օրինակներ, որոնք անմիաձեւ են. հմմտ. դգալ (ֆրանս. cuillՌre, անգլ. spoon), փոխանակ (փխ.) գդալ, թղկենի (ֆրանս. ռrable (arbre), անգլ. maple tree), փխ. թխկենի // թխկի (մի ծառատեսակ), ապակիէ (ֆրանս. en verre, անգլ. vitreous, glass), փխ. ապակէ, խմի (ֆրանս. angռlique, անգլ. angelica), փխ. ղմի «մի տեսակ ուտելի բանջար», խանծել // խանձել (ֆրանս. brօler la peau, անգլ. sunge, burn the skin) եւ այլն:

Գրական արեւմտահայերենում առաջարկվում են տերմիններ, որոնք ոչ թե ինքնուրույն կազմություններ են, այլ պատճենումներ օտար լեզուներիցՙ ֆրանսերենից կամ անգլերենից, այլեւ երկուսից միաժամանակ, ընդ որում երբեմն ոչ այնքան հաջողված, եթե նկատի ենք ունենում արդի հայերենի ընդհանուր գրական չափանիշները. նօսրել թացան մը (ֆրանս. allonger une sauce, անգլ. thin a sauce (to)), սմբուկի խիւսակ (ֆրանս. caviar daubergines (mets), անգլ. aubergine dip. eggplant dip) եւ այլն:

Տեղ են գտել նաեւ տերմիններ եւ տերմինային անվանումներ, որոնք, կարծում ենք, անհաջող կազմություններ են. հիւթի խմարան (ֆրանս. bar Ո jus, անգլ. juice bar), կարմիր բանջար (ֆրանս. betterave rouge, անգլ. beetroot), փխ. բազուկ (կարմիր ճակնդեղ), սրճիտ (ֆրանս. cafռine, անգլ. caffeine), եղերդասուրճ (ֆրանս. cafռ Ո la chicorռe, անգլ. chicory coffee), հում ուտեստեղէն (ֆրանս. alimentation crue, անգլ. living food), փխ. սառը խորտիկ(եր) եւ այլն: Վերջին օրինակում «հում» բաղադրիչը բոլորովին այլ ասոսիացիա է առաջ բերում տերմինի ընկալման մեջ, իսկ ուտեստեղեն-ի եստ - բաղադրիչն իր մեջ արդեն ունի եղէն-ի իմաստն ամբողջությամբ, ուստի առարկելին ակնհայտ է:

Տերմիններ եւ տերմինային անվանումներ, որոնք նոր գրական հայերենում, հատկապես արեւելահայ գրական լեզվում, այսպես կոչված, «զբաղեցված» են, այսինքնՙ վերաբերում են բոլորովին այլ տերմինահամակարգի, ուստի իզուր է կամ անտեղի նման միավորները բերել մեկ այլ, տվյալ դեպքում նոր տերմինային դաշտ. խաշիլ, եռացնել (ֆրանս. bouillir, անգլ. boil (to)), գրական արեւելահայերենում խաշիլ-ը ավանդական ճաշատեսակ էՙ իբրեւ գոյական-տերմին եւ այլն:

Տերմիններ եւ տերմինային անվանումներ, որոնք բարբառային են, լեզվի խոսակցական տարբերակին բնորոշ, գրական նորմային չհամապատասխանող, նույնիսկ «ոչ հայերեն»: Այլ կերպ ասածՙ միայն արեւմտահայերենում գործածելի, ընդ որում դրանք մեծ մասամբ վերջինիս բարբառներին հատուկ բառեր են, որոնք նոր գրական հայերենի «մաքուր» բառապաշարի համար այնքան էլ ընդունելի չեն. ապսպրանք (ֆրանս. commande (ordre), անգլ. order), փխ. պատվեր, տապկել (ֆրանս. frire, անգլ. fry), փխ. տապակել, տապկոց // տապկուած (ֆրանս. friture (aliment frit), անգլ. fried food), փխ. տապակ(վ)ած, սննդականոն (ֆրանս. die՛te՛tique (rռgime alimentaire), անգլ. dietetics (special diet)), փխ. սննդակարգ, քիչցնել (ֆրանս. diminuer, անգլ. go down), փխ. պակասեցնել, փորոտել // մորթել (ֆրանս. ռgorger, անգլ. slit the throat, cut), փխ. փորը մաքրելՙ հեռացնել, բարակցնել (ֆրանս. amincir, անգլ. thin down), փխ. բարակեցնել, կակուղցնել (ֆրանս. amollir, անգլ. soften up), փխ. փափկացնել, կարագօծել (ֆրանս. beurrer, անգլ. butter), փխ. կարագ քսել (հացին եւ այլն) եւ այլն:

Երբեմն օտարլեզվյան տվյալ միավորի համար առաջարկվում են մեկից ավելի համարժեքներ, որոնք ոչ բոլոր դեպքերում են ընդունելի. նկատենք, որ տերմինացանկի հեղինակները նույնպես նկատում են դրանցից առաջինի ոչ լիարժեք լինելը, ուստի բերում են եւս մեկը, որպիսով ավելի է թուլանում առաջարկածը. պանրատուն // պանրնոց (ֆրանս.ՙ fromagerie, անգլ. dairy, cheese shop): Այս օրինակում հայերեն պանրնոց-ը գրական չէ, ավելինՙ այն բնավ չի համապատասխանում օտարլեզվյան ձեւերին, թերեւս կարելի էր առաջարկել պանրի պահեստՙ պահատեղ եւ այլն: Այնուհետեւՙ ցքի // օղի (ֆրանս. eau-de-vie (alcool), անգլ. eau de vie), փխ.օղի, դարան (ֆրանս. armoire (meuble), անգլ. cupdoard) փխ. պահարան, սրճարան, խմարան (ֆրանս. bar (cafռ), անգլ. bar (pub)) եւ այլն:

Գրական հայերենում վաղուց ընդունված տերմինի կամ տերմինային անվանման փոխարեն առաջարկվում է բոլորովին նորը, որն անշուշտ տեղին չէ, թեկուզ տերմինի «անսովոր» լինելու տեսանկյունից. պանիր արտադրող (ֆրանս. fromager (fabricant), անգլ. cheesemaker), փխ. պանրագործ, սննդականոն (ֆրանս. diռtռtique (rռgime allimentaire), անգլ. dietetics (special diet)), փխ.ՙ սննդակարգ, մակերեսի իւղը առնել (ֆրանս. dռgraisser (le bouillon), անգլ. skim off), փխ.ՙ երեսի սերըՙ իւղ քաշել, հաւաբուծութիւն (հաւ-ը թռչնի իմաստով) (ֆրանս. ռlevage de volailles, անգլ. poultry farming), փխ.ՙ թռչնաբուծութիւն, հացագործ // փռապան (ֆրանս. boulanger, անգլ. baker), փխ. հացթուխ, գարեջրանոց (ֆրանս. brasserie (usine de biՌre), անգլ. brewery), փխ.ՙ գարեջրատուն եւ այլն:

Հեղինակները շփոթել են տերմինային այս կամ այն բնագավառը իրենց իսկ բնագավառիՙ խոհարարականի հետ. ֆրանս. fռconder, անգլ. fertilize (to) տերմինին համարժեք առաջարկում են բեղմնավորել տերմինը, որն առհասարակ կենսաբանության բնագավառի տերմին է, վաղուց ընդունված նոր գրական հայերենի մեջ, ունի լայն կիրառություն: Այնուհետեւ, ոչ միշտ են կարողացել խուսափել օտար տերմիններից (հատկապես ոչ անհրաժեշտից), նույնիսկ եղածին ավելացրել են նորը, եւս մեկը. ափսինթ // օշինդր (ֆրանս. absinthe, անգլ. absinthe), նշայ // օսլայ (ֆրանս. amidon, անգլ. starch) եւ այլն:

Թե որքանով է նպատակահարմար միեւնույն տերմինը կամ տերմինային անվանումը առաջարկել միանգամայն տարբեր, այլեւ առանձին գործառության առարկաների օտարլեզվյան անվանումների համար, կարիք չկա բացատրելու կամ մեկնաբանության. հմմտ. խոհարարական արուեստ (ֆրանս. art culinaire (castronomie branchՌe), անգլ. fooding // ֆրանս. art culinaire, անգլ. culinary arts), թթուաշ (ֆրանս. acidule (lռgռrռment acide), անգլ. slightly acid // (ֆրանս. aigre-doux, անգլ. bitter-sweet, sweet and sour), թթուահամ (ֆրանս. Ո gout acide, անգլ. acid taste, sour // ֆրանս. aigre (piquant), անգլ. sour, tart), սպասադարան (ֆրանս. buffet (meuble), անգլ. sideboard // ֆրանս. buffet (restaurant), անգլ. buffet) եւ այլն:

Կան բառիմաստի խճողմամբ տերմինային միավորի արժեք ստացած բառեր. հարբենալ-ը հայերենում առհասարակ նշանակում է դրական զգացումի մեջ լինել եւ ոչ թե հարբել (ալկոհոլի ազդեցությամբ), որն էլ բերվում է գինովնալ բառին զուգահեռ (ֆրանս. enivrer, անգլ. get drunk): Բերվում են զուգահեռ բանջար եւ ճակնդեղ (ֆրանս. betterave, անգլ. beet), առավել եւս կարմիր բանջար (ֆրանս. betterave rouge, անգլ. bettroot), առանց նկատի ունենալու, որ ընդհանուր հայերեում բանջար-ը ավելի լայն հասկացության անվանում է: Նույնը նաեւ եզ, տաւարի միս (ֆրանս. buf (viande), անգլ. beef), եզ-ը կենդանի անասունն է, կապ չունի (նախքան մորթելը) տաւարի միս-ի հետ, փունջ // ծաղկեփունջ (ֆրանս. bouquet (fleurs), անգլ. bunch, douquet (flowers))ՙ թերեւս անտեսելով, որ համեմատաբար նորերս հայերենում փունջ-ը գործածվում է նաեւ «տարատեսակ խմիչքների մեկ ամբողջություն» իմաստով, խաւիծ // լափ (ֆրանս. bouillie, անգլ. gruel, mush) զույգի առաջինըՙ խաւիծ-ը. հայկական ավանդական կերակրի անվանում է, իսկ երկրորդը «(մյուս կենդանիներին տրվող) խյուս» իմաստն ունի եւ այլն:

Այնքան էլ խրախուսելի չէ արդի գրական հայերենում նորից կիրառության մեջ դնել կամ առաջարկել վաղուց գործածությունից դուրս եկած տարբերակըՙ իբրեւ զուգահեռ նորին, համեմատաբար կենսունակին. հողագործական // երկրագործական (երկիր-ը «հող». իմաստով) (ֆրանս. agricole, անգլ. agricultural, farm), նշայ //օսլայ (ֆրանս. amidon, անգլ. starch), նշայ -ը հայերենում առհասարակ հազվադեպ գործածվող բառ է, հատկապես նոր գրական հայերենում, կերակրել // սնուցանել (ֆրանս. alimenter, անգլ. feed, nourish), բնալուծական // քիմիական (ֆրանս. chimique, անգլ. chemical) եւ այլն:

Բերվում կամ առաջարկվում են զուգահեռ տերմիններ, որոնցից մեկը կամ մյուսը հեշտությամբ կարելի էր բացառել. ըստ այդմ հանձնարարվող տերմինը կլիներ լիարժեք, որով էլ կհաստատվեր կիրառության միօրինակությունը, որն, ինչպես ասում են, առհասարակ տերմինի գործածության իդեալն է. գայլաձուկ // խորդաձուկ (ֆրանս. brochet (poisson), անգլ. pike), լոր // լորամարգի (ֆրանս. caille (oiaseau), անգլ. quail), քարայծ // ժայռայծ (ֆրանս. chamois, անգլ. chamois), անթեղ // տաք մոխիր (ֆրանս. cendre chaude, անգլ. hot ashes), ճաշակից // սեղանակից (ֆրանս. convive (Ո table), անգլ. table companion) եւ այլն:

Տերմիններ, որոնք արեւմտահայերենում ունեն առաջնային, իսկ արեւելահայերենումՙ երկրորդային կիրառություն, եւ հակառակը, այսինքնՙ գործ ունենք տերմինի, այսպես կոչված, խաչաձեւման հետ. պնակ (ֆրանս. assiette (piՌce de vaisselle), անգլ. plate) տերմինն, օրինակ, արեւմտահայերենում ունի սովորական գործածություն, իսկ արեւելահայերենում ոճական (գեղարվեստական խոսքի) միավոր է, որի դիմաց սովորաբար գործածվում է ափսե տերմինը:

Երբեմն արեւմտահայերենի համար առաջարկվում է ե՛ւ մեկը, ե՛ւ մյուսը, այնինչ արեւելահայերենում ընդունված է դրանցից միայն մեկը (մյուսն ունի շատ հազվադեպ կիրառություն). հմմտ. ծարաւիլ // պապակիլ (ֆրանս. avoir soif, անգլ. thirsty (to)), արեւելահայերենում սովորական եւ լայն գործածություն ունեցողը առաջինն էՙ ծարավել, խմել // ըմպել (ֆրանս. boire, անգլ. drink), որն արեւելահայերենում բավականին տարբեր էՙ խմել (սովորական հեղուկՙ ջուր եւ այլն), ըմպել (քաղցր կամ ալկոհոլային հեղուկ), անօթի // սոված (ֆրանս. affamռ, անգլ. hungry, starved), արեւելահայերենում առաջինը բարբառային կամ նեղ խոսակցական է եւ այլն:

Արեւմտահայերենի համար առաջարկում են մի քանիսը, իսկ արեւելահայերենը գործածում է դրանցից միայն մեկը. հմմտ. արքայիկ // ռեհան // շահասպրամ (ֆրանս. basilica, անգլ. basil): Այնուհետեւ, արեւելահայերենի համար մի քանիսը, արեւելահայերենը կիրառում է դրանցից երկուսը, ընդ որում երկրորդըՙ խոսակցական ոճական երանգով. հմմտ. կոչունք // ճաշկերույթ // կերուխումՙ չհաշված օտար համարժեքի գործածությունը (ֆրանս. banquet (grand repas), անգլ. banquet, feast), մեկ այլ դեպքումՙ կերուխում (ֆրանս. bombance (festin), անգլ. feasting, feast), որն էլ ստեղծում է տերմինի գործածության անմիակերպություն եւ այլն:

Ցանկում կան տերմիններ, որոնք զուգահեռ են, այսինքնՙ ազատ գործածություն ունի թե՛ մեկը եւ թե՛ մյուսը, ընդ որում գրական երկու տարբերակներում հավասարապես. հմմտ. արգանակ // մսաջուր (ֆրանս. bouillon de viande, անգլ. broth, stock) եւ այլն:

Մենք միշտ մտածել ենք, որ ամեն մի լավ աշխատանք գնահատելի է եւ դրվատելի, ուստի նման բառարան կազմելըՙ նույնպես: Ասում ենՙ բառարանի մասին խոսելը հեշտ է, կազմելըՙ դժվար: Իսկ խոհարարական տերմինների սույն բառացանկ-բառգրքույկն, անշուշտ, ոչ միայն ծառայելու է իր բուն նպատակին, այլեւ հիմք է հանդիսանալու ավելի ընդարձակ եւ ընդհանուրՙ գրական լեզվի երկու տարբերակների մերձեցմանը նպաստող բառարանի ստեղծման համար:

Թադեմը (Դատեմ) գյուղ էր Արեւմտյան Հայաստանում Խարբերդի վիլայեթում։ Ըստ Հայկական սովետական հանրագիտարանի (հ.3) XX դ. սկզբին ուներ ավելի քան 200 տուն հայ բնակչություն, որ տեղահանվել է 1915 թ. Մեծ եղեռնի ժամանակ։ Մի փոքր ավելի ընդարձակ տեղեկություն այդ գյուղի մասին քաղում ենք հմուտ բանահավաք, ցեղասպանագետ պրոֆ. Վերժինե Սվազլյանի «Հայոց ցեղասպանություն։ Ականատես վերապրողների վկայություններ» (Երեւան, 2011 թ.) կոթողային հատորի էջ 210-ում տպագրված Հարություն Թորոսի Գրիգորյանի (ծնվ. 1898 թ.) համար 87 վկայությունից, որտեղ Խարբերդի որբանոցում ապաստան գտած վերապրողը պատմում է. «Դատեմը ուներ երեքհարյուր հիսուն տուն հայ եւ քսան տուն թուրք։ Գյուղում զբաղվում էին հողագործությամբ։ Ցանում էին ցորեն, գարի, ոսպ, չեմեն, բամբակ, շուշմա-կտավատ։ Արհեստավոր քիչ կար. հինգ հյուսն, ութ պատշար, վեց կոշկակար, չորս նպարավաճառ։ Թուրքերը ոչխար կպահեին։ Գյուղեն դուրս, տասնհինգ րոպե հեռու հին եկեղեցիի մը ավերակը կար, քովեն աղբյուր մը կբխեր, որը չորս ջրաղաց կդարձներ եւ գյուղացիներուն ալյուրը կաղային, արտերը կջրեին։... Դատեմի չորս կողմը թուրքի եւ քյուրդի գյուղեր էին»։

Ուոթերթաունում (Մասաչուսեթս) բնակվող եւ հիսուն տարուց ավելի իրավաբանական փորձառություն ունեցող Ռոբերտ Արամ Գալուստյանը վերջերս անգլերեն լեզվով հրատարակել է «Թադեմՙ հորս գյուղը, ոչնչացված 1915 թվի Հայոց ցեղասպանության ժամանակ» («Tadem, My Father's Village: Extinguished during the 1915 Armenian Genocide») հատորը, որտեղ մանրամասն ուսումնասիրությունների, հոր եւ այլ վերապրողների վկայությունների եւ փաստական նյութերի հիման վրա ներկայացրել է այդ գյուղի եւ նրա բնակիչների ոդիսականը, նպատակ ունենալով, ինչպես ինքն է գրքի ներածականում նշելՙ «վառ պահելու հիշողությունը այդ գյուղի մասին, եւ վավերագրելու, որ այդ գյուղը գոյություն ունեցել է, եւ վերապրողները հիշում են, թե ինչ պատահեց այնտեղ»։

Անմիջապես անցնելով իրադարձությունների շարադրանքին նա ներկայացրել է 1895 թվի համիդյան ջարդերը, նշելով, որ մոտ 2000 բնակիչներից 270-ը սպանվել են այդ ժամանակ։ Միայն օսմանյան կառավարությունը չէր պատասխանատու այդ հանցագործությունների, գրել է նա, այլ այդ գյուղի (եւ հարյուրավոր այլ գյուղերի) տեղացի բանդիտ(ներ)ը, որ(ոնք) գործում էր(էին) կառավարության հովանավորության ներքո։ Այդ թուրք բանդիտըՙ Հաջի Բեկոն եւ իր ընտանիքը հետագայում եւս (քսան տարի անց) մեծ դեր է խաղացել ամբողջ գյուղի ոչնչացման գործում։

Թալանի, վախի եւ զրկանքների մթնոլորտը շարունակվել է եւ նույնիսկ 1908-ի սահմանադրական բարեփոխումները շոշափելի որեւէ դրական արդյունք չեն տվել։ Ընդհակառակը, թուրքերի եւ հայերի միջեւ լարվածությունը է՛լ ավելի է սրվել։ Առաջին աշխարհամարտի օրերին ավելի քան 30 հայեր զորակոչվել են բանակ։ Ուրիշներ հավաքագրվել են հանդերձանք եւ մթերք փոխադրելու համար։ Վերջիններից մեծ մասը սպանվել է թուրք զինվորների կողմից։

1915-ին ապրիլին Օսմանյան ժանդարմերիան գյուղ է մուտք գործել զենք ու զինամթերք որոնելու։ Խուսափելու համար հետագա տանջանքներից, հայերի մեծ մասը ստիպված է եղել տեղացի մահմեդականներից զենք գնել եւ հանձնել ժանդարմներին։ Ադյուհանդերձ եղել են ձերբակալություններ եւ սպանություններ։

Հուլիսի 3-ին հայ բնակչությունը տեղահանվել է։ Որոշ երիտասարդների թույլ են տվել հավատափոխ լինել եւ աշխատել թուրքերի տներում։ Հարեւան շրջաններից քուրդերը առիթից օգտվելով մասնակցել են թալանին եւ հափշտակություններին։ Գաղթի ճանապարհին որոշ մայրեր ամբողջովին հյուծված լինելու հետեւանքով ստիպված են եղել ճանապարհին արաբներին, թուրքերին կամ քրդերին թողնել իրենց երեխաներին։ Թադեմի վերջին կարավանի (մոտ 300 հոգի) հազիվ 25-ը կարողացել է հասնել Տեր Զոր, որտեղից հինգ հայուհիներ ադաբազարցի իրենց հայրենակիցների հետ հասել են Մոսուլ։

Գալուստյանի հայրըՙ Պողոսը, քչերից մեկն է եղել, ով թաքնվելով խուսափել է բռնարարքներից եւ զբաղվել հողագործությամբ մի թուրք ընտանիքի մոտ։

Թուրքերը քանդել են Թադեմի 2 հայկական եկեղեցիները եւ դպրոցը։ Գյուղը վերանվանել Կալա Քոյ։ Առաջին աշխարհամարտի վերջում հազիվ 200 հայեր են ողջ մնացել այնտեղ։ Նրանք ծառայել են իրենց թուրք տերերին։

«Արմինյն Միրոր Սփեքթեյթր» շաբաթաթերթի աշխատակիցներից Արամ Արքունը գրախոսելով հատորը նշում է, որ այն չափազանց հուզիչ եւ լավ փաստագրված պատմությունն է ամբողջովին ոչնչացված հայկական մի գյուղի, որի պատահականորեն ողջ մնացած հայ բնակիչներից մի քանիսը հետագայում թղթին են հանձնել իրենց պատուհասած արհավիրքները։

Ամերիկայում ծնված Ռոբերտ Գալուստյանը անգլերենի է թարգմանել դրանք եւ օտար ընթերցողին ներկայացրել այդ գյուղի ոդիսականը։

Գիրքը բաղկացած է երեք մասերից։ Առաջինում գյուղի կյանքն ու առօրյան է ներկայացված եւ ցեղասպանամետ ընդհանուր մթնոլորտը։ Երկրորդումՙ հոր փախուստը 1917-ին Դերսիմի լեռներով դեպի Երզինջան (Երզնկա)։ Պողոսը մասնակցել է Էրզրումի պաշտպանական կռիվներին։ Հետագայում հայտնվել է Թիֆլիսում, որտեղից Սամարայի, Վլադիվոստոկի եւ այնուհետեւ Յոկոհամայի (Ճապոնիա) վրայով անցել է Սիեթլ (Մ. Նահանգներ)։ Երրորդ մասում Պողոսի կյանքն է Ամերիկայում սկսած 1919 թվի օգոստոսի 23-ից։ Սիեթլից նա Բոստոն է տեղափոխվել միանալու իր երկու ավագ եղբայրներին։

Գալուստյանը գրքում ներառել է նաեւ Թադեմ կատարած իր երկու այցելությունների (1993-ին եւ 1999-ին) նկարագրությունները։ Այնտեղ նա հանդիպել է Հաջի Բեկոյի ժառանգներին։

Հատորը հարուստ է նաեւ իր հավելվածներով, որտեղ հիշատակված հայորդիների անուները, ծննդյան, մահվան եւ Մ. Նահանգներ գաղթելու մանրամասներն են նշված, ինչպես նաեւ օգտագործված որոշ թուրքերեն եւ հայերեն բառերի բացատրությունները, սեւ ու սպիտակ նկարներ, ութ քարտեզներ եւ անշուշտ օգտագործված գրականության ցանկ։

«Կորսված հայորդիների ձայները խիստ արժեքավոր են ավելի խորը ուսումնասիրելու համար Հայոց ցեղասպանությունը եւ նրա հետեւանքները», եզրակացնում է Արամ Արքունը մեծապես գնահատելով գրքի հրատարակությունը:։

Եվրոպացի վարկատուները պատրաստ են երեք տարվա ընթացքում Հունաստանին հատկացնել 86 մլրդ եվրո: Այդ մասին հայտարարել է Գերմանիայի կանցլեր Անգելա Մերկելը եվրոգոտու երկրների ղեկավարների 17-ժամյա հանդիպման ավարտից հետո կայացած մամլո ասուլիսում:

Մերկելը ընդգծել է, որ Հունաստանի պարտքերի դուրսգրման մասին խոսք անգամ չի կարող լինել: Առավելագույնը, որ Աթենքը կարող է ակնկալել, վարկերի մարման ժամկետները երկարաձգելու հնարավորության քննարկումն է, նշել է կանցլերը:

Սա ֆինանսական օգնության երրորդ փաթեթն է կամ ծրագիրը, որն իրականացվելու է ֆինանսական կայունության եվրոպական հիմնադրամիՙ ESM-ի միջոցով:

Եվրոգոտու երկրների ղեկավարների բրյուսելյան հանդիպման արդյունքների հրապարակումից հետո Հունաստանի ձախ ուժերը հայտարարեցին, որ վարչապետ Ալեքսիս Ցիպրասը, վարկատուների պահանջները ընդունելովՙ դավաճանեց սեփական սկզբունքներին եւ ի չիք դարձրեց հունիսի 5-ի հանրաքվեի ժամանակ այդ պահանջները մերժած հույն ժողովրդի կարծիքը: Մինչդեռ կառավարող կուսակցության ներկայացուցիչները պնդում են, թե անհնար էր դիմակայել եվրոպացի վարկատուների սաստիկ ճնշմանը: Ֆրանսիական «Լիբերասիոն» թերթը եւս երկուշաբթի օրը գրեց, որ բրյուսելյան հանդիպումից հետո Հունաստանը «առավելագույն ճնշման» տակ է:

Հանդիպման արդյունքների հիման վրա ընդունված հայտարարության մեջ նշվում է, որ Եվրոհանձնաժողովը առաջիկա հինգ տարում կարող է Հունաստանին 35 մլրդ եվրո տրամադրել աշխատատեղերի ստեղծման եւ տնտեսության վերաշխուժացման նպատակով: Այդ միջոցները պետք է հատկացվեն ԵՄ զանազան հիմնադրամներից: Ըստ որում, ԵՄ ներդրումային հիմնադրամը նույնպես «կունենա Հունաստանին ֆինանսավորելու հնարավորություն», ասվում է փաստաթղթում:

Հանուն ֆինանսական օգնության Հունաստանը համաձայնել է ձեռնարկել մի շարք արմատական միջոցներ: Վարկային փաթեթի տրամադրման պայմանների թվում են կենսաթոշակային բարեփոխումները, երկրի բաշխիչ էներգացանցի մասնավորեցումը, աշխատանքի շուկայի, հարկային համակարգի փոփոխությունները:

Կարեւոր պայմաններից մեկը սեփականաշնորհման լայնընդգրկուն ծրագրի ընդունումն է, որը ենթադրում է Աթենքում գործող անկախ հիմնադրամի ստեղծում: Հարկ կլինի այդ հիմնադրամի տնօրինմանը հանձնել 50 մլրդ եվրո ընդհանուր գումարի հունական ակտիվներ:

Այդ միջոցների կեսը դրամական տեսք ստանալուց հետո կօգտագործվի հունական բանկերի վերակապիտալացման նպատակով: Ենթադրվում է մնացյալ 25 մլրդ եվրոն ուղղել «պարտք/ՀՆԱ» գործակցի նվազեցմանը, որը ներկայումս կազմում է 177 տոկոս:

Հունաստանի պարտքը 320 մլրդ եվրո է, որից 240 միլիարդը եվրոպական վարկատուների բաժինն է: 2010 թվականից ի վեր երկրի ՀՆԱ-ն նվազել է 25 տոկոսով, գործազրկության մակարդակը, ըստ ԵՄ ԿԲ-ի եւ ԱՄՀ-ի տվյալների, եվրոգոտում ամենաբարձրերից մեկն է եւ կազմում է 26 տոկոս:

Առաջիկա երեք տարում հույները ստիպված կլինեն հրաժարվել իրենց ինքնիշխանության զգալի մասից, մասնավորապեսՙ ֆինանսական ոլորտում: Դա անչափ ծանր կացության մեջ է դնում վարչապետ Ցիպրասին, քանի որ վարկատուները կպահանջեն նորանոր զիջումներ: Միայն ԵՄ ԿԲ-ին ունեցած պարտքերի դիմաց մինչեւ հուլիսի վերջերը հարկ կլինի վճարել 7 մլրդ եվրո: Վարչապետ Ցիպրասը ստիպված է շտապ կարգով ձեւավորել ազգային միասնության կառավարություն: Ընդունվելիք օրենքներից մեկը պետք է պարզեցնի Հունաստանի անչափ խրթին ԱԱՀ-ն: Հարկ կլինի շարունակել թոշակների կրճատումը եւ անկախ դարձնել ELSTAT վիճակագրական վարչությունը:

Բացի դրանից, Աթենքը պարտավոր է 50 միլիարդանոց երաշխիքային հիմնադրամ ստեղծել վաճառքի ենթակա պետակտիվներից:

Մեքսիկական հատուկ ռեժիմի բանտից թմրաբարոն Խոակին Գուսմանի փախուստից հետո ձերբակալվել են նույն բանտի 49 աշխատակիցներ, այդ թվում տնօրենը, բանտապահները եւ վարչական անձնակազմը: EFE գործակալությունը նշում է, որ նրանց կասկածում են Էլ Չապո («Կարճլիկ») մականունով հայտնի Գուսմանի փախուստին օժանդակած լինելու մեջ:

Գործի քննությունը ղեկավարելու համար Մեքսիկայի ներքգործնախարար Միգել Անխել Օսորիո Չոնգը ընդհատել է Ֆրանսիայում իր սկսած շրջագայությունը: Մեքսիկացի քաղաքական գործիչները ենթադրում են, որ Էլ Չապոն փախուստի համար օգտագործել է ոչ միայն կաշառքներ, այլեւ անձնակազմի ընտանիքների հետ կապված սպառնալիքներ:

Գերխիստ ռեժիմի «Ալտիպլանո» բանտից Գուսմանը փախուստի է դիմել հուլիսի լույս 12-ի գիշերը, օգտվելով 10 մետր խորության վրա փորված սողանցքից, որի վերջնամասում նստել է մոտոցիկլետ: Ջրցողարանից սկիզբ առնող սողանցքն ունի 1,5 կմ երկարություն: Թմրաբարոնի հետ մեկտեղ «Ալտիպլանոյից» փախել են նրա հինգ թիկնապահները:

Սա միլիարդատեր Խոակին Գուսմանի արդեն երկրորդ փախուստն է հատկապես խիստ ռեժիմի բանտերից: 2001 թ. հունվարին կազմակերպված առաջին փախուստի ժամանակ նա թաքնվել էր լվացքատար ֆուրգոնում:

ԱՄՆ հակաթմրադեղային վարչությունը Էլ Չապոյին համարում է աշխարհում թմրանյութերի առեւտրով զբաղվող ամենավտանգավոր հանցագործներից մեկը եւ ժամանակին 5 մլն դոլար պարգեւավճար էր խոստացել նրան վերաբերող տեղեկատվության համար:

Թմրաբարոնը երկրորդ անգամ ձերբկալվել էր 2014 թ. փետրվարին Մասատլան առողջարանային քաղաքում: ԱՄՆ-ը պահանջել էր հանձնել նրան, բայց մեքսիկական դատարանը ժամանակավորապես արգելել էր նրա արտահանձնումըՙ պարզաբանելով, որ հանցագործը պետք է նախնական պատիժը կրի հայրենիքում:

Գուսմանը 1990-ականներից գլխավորում է «Սինալոա» կարտելը: Ենթադրվում է, որ այդ կազմակերպությունը մատակարարում է ԱՄՆ թափանցող բոլոր թմրանյութերի մոտ 1/3-ը: «Սինալոան» համարվում է Մեքսիկայի երկու խոշորագույն թմրակարտելներից մեկը: «Ֆորբս» հանդեսի տվյալներով, «Կարճլիկը» աշխարհի ամենահարուստ մարդկանց ցանկում է: Էլ Չապոն նաեւ առավել ազդեցիկ անձանցից մեկն է: Նա փաստորեն մեն-մենակ վերահսկում է ԱՄՆ-ի կոկաինային ամբողջ շուկան: ԱՄՆ-ում թմրանյութերի անօրինական տարածումից Գուսմանը տարեկան ստանում է մոտ 323 մլն դոլար: Նրա հանցավոր սինդիկատի անդամների թիվն անցնում է հազարից:

2012 թ. Ուսամա բեն Լադենի սպանությունից հետո ԱՄՆ-ի իշխանությունները Գուսմանին համարում էին աշխարհի թիվ 1 հանցագործը:

Մեքսիկայի տարածքում վերջին հինգ տարում թմրավաճառների հանցախմբերի պատերազմում սպանվել է ավելի քան 37 հազար մարդ:

Մեքսիկայի իշխանությունները հուլիսի 14-ին հայտարարեցին, որ պատրաստ են 60 մլն պեսո (3,8 մլն դոլար) վճարել Էլ Չապոյին վերաբերող «ամբողջական, ճշմարտացի եւ թարմ տեղեկատվության» դիմաց:

Երկրորդ աշխարհամարտի ժամանակ Գերմանիայի լավագույն մտածողներից շատերը շարքային նացիստների հետ մեկնեցին ռազմաճակատ: 1943 թվականին, երբ «ստալինգրադյան կաթսան» փակվեց, իսկ մարշալ Պաուլյուսը անձնատուր եղավ, 3-րդ ռայխի ղեկավարությունը հասկացավ, որ ինչ-որ բան փոխելու ժամանակն է: Փոփոխությունը կատարվեց. գերմանացի գիտնականներից շատերին հայրենիք վերադարձրին, որպեսզի նրանք տեխնոլոգիաներ մշակեն պատերազմի աննպաստ դարձած ընթացքը բեկելու համար:

Պատերազմից վերադարձան առավելապես տեխնիկական ոլորտի գիտնականները: Բացի դրանից, կազմվեց այսպես կոչված «Օզենբերգի ցուցակ», որտեղ ընդգրկվեցին բարեհույս եւ գաղափարապես գրագետ համարվող հետազոտողներ:

1945 թ. մարտին Բոննի համալսարանի զուգարանակոնքերից մեկում հայտնաբերվեցին այդ ցանկի թերթիկները: Շուտով այդ տեղեկությունը հայտնվեց ԱՄՆ-ի եւ Մեծ Բրիտանիայի հատուկ ծառայություններում, որոնք ցանկի մեջ առանձնացրին լավագույնների անունները:

1945 թ. մայիսի սկիզբն ամերիկացիները կազմեցին «Անթափանցություն» գործողության ծրագիր, որով նախատեսվում էր ԱՄՆ տեղափոխել Վեռներ ֆոն Բրաունի ղեկավարությամբ «Ֆաու-2» հրթիռի վրա աշխատած գերմանացի գիտնականներին: Գործողության գլխավոր խնդիրը պարզ ձեւակերպում ստացավ. թույլ չտալ գերմանացի գիտնականների անցումը ԽՍՀՄ-ի տրամադրության տակ, իսկ հնարավորության դեպքում նրանց հասցնել ԱՄՆ-ի տարածք:

Ըստ որում, բուն գործողությունը հանդիսանում էր ոչ միայն Ժնեւյան միջազգագրի, այլեւ Յալթայի ու Պոտսդամի կոնֆերանսներում Ստալինի, Ռուզվելտի եւ Չերչիլի ձեռք բերած համաձայնությունների խախտում: Խոսքը մասնավորապես այն մասին էր, որ ամերիկացիներին գերի ընկած գերմանացի հետազոտողներից շատերը, այդ թվում Վեռներ ֆոն Բրաունը, որոշ ժամանակ անցկացրին գաղտնի բանտերում: Ամերիկացիներն առանձնակի եռանդով էին գործում այն տարածքներում, որոնք 1945 թ. օկուպացիոն գոտի դարձան: Հետազոտողներից շատերին սկզբնապես նույնիսկ չէր էլ տեղափոխում դաշնակիցների գրաված հողեր, նշում է «Գազետա.ռու» կայքէջը:

Ընդհանուր առմամբ տարհանվեց շուրջ 1800 գիտնական: Նրանցից 1500-ին ուղարկեցին ԱՄՆ, թեեւ այդ երկրի օրենքներն արգելում էին նացիստական կուսակցության անդամների մուտքը (շատ գիտնականներ կուսակցական էին): Հավաքագրված գիտնականների որոշ մասը, մեղմ ասած, անմիանշանակ համբավի տեր էր: Օրինակ, համակենտրոնացման ճամբարների կալանավորներին ժանտախտով եւ թոքախտով վարակած Կուրտ Բլոմեն սկսեց կենսաբանական զենք մշակել արդեն ԱՄՆ-ի համար: Ընդսմին Նյուրնբերգյան դատավարությունում նրա նկատմամբ կայացվեց արդարացման դատավճիռ: Իսկ ամերիկացիների տիեզերական ծրագրի հայրը դարձած Վեռներ ֆոն Բրաունը անցյալում չէր խորշում Բուխենվալդի ճամբարի կալանավորների աշխատանքի լայն կիրառումից:

Այսուհանդերձ չի կարելի ասել, թե ԽՍՀՄ-ը զրկվեց ամեն ինչից: Գիտնական Սերգեյ Կորոլյովը գործուղվեց Պենեմյունդե, որտեղ Վեռներ ֆոն Բրաունը զբաղվել էր «Ֆաու-2» հրթիռի մշակմամբ: Կորոլյովին հաջողվեց վերականգնել գերմանացու մշակումների մի մասը եւ այդ տեխնոլոգիաների հիման վրա ստեղծել «P-1» հրթիռ: Այդ գործում նրան օգնում էր Վեռներ ֆոն Բրաունի աջ ձեռքըՙ Հելմուտ Գրետրուպը: Նա եւ իր գործընկերները սկզբում ընկան ամերիկացիների ձեռքը, բայց հետագայում նրանց առեւանգեցին խորհրդային հետախույզները: Գրետրուպին ուղարկեցին Տվերի մարզի Գորոդոմլյա կղզի, որտեղ նա աշխատեց մինչեւ Ստալինի մահը:

«Անթափանցություն» գործողությունը 1946-ին արդեն կոչվում էր «Ամրուցիչ»: ԽՍՀՄ-ը փորձեց դրա լիամասշտաբ այլընտրանքը ստեղծել 1946-ի վերջերին, երբ ակնհայտ դարձավ, որ ամերիկացիները կարող են առեւանգել ԽՍՀՄ-ի օկուպացիոն գոտում աշխատող հրթիռագործներին: Սակայն արդեն ուշ էր. ամերիկացիները դուրս էին տարել ուրիշ ճյուղերի մասնագետների մեծ մասին: Չնայած դրան, Խորհրդային Միությունն առաջինն էր, որ արձակեց արհեստական արբանյակ եւ մարդ ուղարկեց տիեզերք:

Փառատոնային առաջին օրը եղել է բավականին հագեցած եւ միջոցառումներով լի: Իրադարձության մեկշաբաթյա ընթացքն սկսվել է իրազեկման ասուլիսներով, որի ժամանակ իրենց ֆիլմերն են ներկայացրել Հայկական համայնապատկեր ազգային մրցույթի մասնակիցներ Մարինե եւ Սոնա Քոչարյանները («Ինչպես անցնել (Ջիլիզից Ջիլիզ»), Վահրամ Մխիթարյանը («Հովվի երգը») եւ Ալեքս Իգիթբաշյանն ու Էմիլի Մկրտչյանը («Հատանցում»): Օրվա երկրորդ կեսին կայացել է «Ոսկե ծիրանի» ոչ պաշտոնական մեկնարկը խորհրդանշող` ծիրանօրհնեքի ավանդական արարողությունը, որն այս տարի կազմակերպվել է Սուրբ Աննա եկեղեցում:

Փառատոնի առաջին օրը կազմակերպվել է իտալուհի ճանաչված կինոդերասանուհի Օռնելլա Մուտիի հանդիպումը լրատվամիջոցների ներկայացուցիչների եւ երկրպագուների հետ:

Որպես «Ոսկե ծիրան»-ից հայ կինոգործիչներին մատուցվող հարգանքի տուրքՙ Շառլ Ազնավուրի հրապարակում, հայ անվանի այլ կինոգործիչների անունը կրող աստղերի կողքին, 90-ամյա հոբելյանի կապակցությամբՙ բացվել է նաեւ կինոռեժիսոր Հենրիկ Մալյանի հիշատակը հավերժացնող աստղը: Այն, ի դեպ, հուշաստղերի շարքում վեցերորդն է:

Արարողությանը հաջորդել է 12-րդ «Ոսկե ծիրան»-ի բացման ֆիլմիՙ Ֆրանսահայ կինոռեժիսոր Ռոբեր Գեդիգյանի (Կետիկյան) «Խենթ պատմություն» դրամայի ցուցադրությունը: Ֆիլմը, որի համաշխարհային շնորհանդեսը եղել է 2015-ին Կաննի կինոփառատոնի արտամրցույթային ծրագրում, մասնակիորեն անդրադառնում է ցեղասպանության թեմային եւ պատմում 1970-80-ական թվականների ցեղասպանությունը վերապրածների սերնդի մասին:

Կինոփառատոնի պաշտոնական բացումը եղել է երեկոյան, Ալ. Սպենդիարյանի անվան Օպերայի եւ բալետի ազգային ակադեմիական թատրոնում. անվանի հյուրերը, մրցութային եւ ոչ մրցությանին ծրագրերի մասնակիցներն անցել են կարմիր գորգով: Ողջույնի խոսքով հանդես են եկել «Ոսկե ծիրան» Երեւանի միջազգային կինոփառատոնի հիմնադիր տնօրեն Հարություն Խաչատրյանը, արդեն տասը տարի փառատոնի գլխավոր գործընկեր կազմակերպությանՙ ՎիվաՍել-ՄՏՍ-ի գլխավոր տնօրեն Ռալֆ Յիրիկյանը : «Մեծ կինոյով, եւ ընդհանրապեսՙ արվեստով, հայերս հավասարը հավասարի կանգնում ենք մշակութային ազգերի կողքին: Այսօր անչափ կարեւոր է ցուցադրել մեր կինոմշակույթը եւ վերջինիս միջոցով` մեր ձգտումները, աշխարընկալումն ու ինքնությունը: ՎիվաՍել-ՄՏՍ-ի համար «Ոսկեծիրան»-ի առաքելությունը չի սահմանափակվում կինոմատոգրաֆիկ նշանակությամբ. կինոփառատոնը կարեւոր քայլ է աշխարհի մշակութային քարտեզի վրա Հայաստանի ուրույն տեղն ամրապնդելու ուղղությամբ: Տասնամյա մեր ընկերությունն արդեն տասներորդ անգամն է աջակցում «Ոսկե ծիրան» կինոփառատոնին»:

Այնուհետեւ ներկայացվել են մրցութային ծրագրում ընդգրկված ֆիլմերը, ինչպես նաեւ ժյուրիի կազմը: Բացման արարողությունը նշանավորվել է հայտնի կինոաստղեր Օռնելլա Մուտիին եւ Նաստասյա Կինսկիին «Փարաջանովյան թալեր» մրցանակի հանձնման արարողությամբ:

Փառատոնային առաջին օրով սկսվածմեկշաբաթյա հուլիսյան տոնը խոստումնալից մթնոլորտ է ստեղծել: Իրադարձությանը յուրահատուկ երանգ եւ տրամադրություն է հաղորդել կինոփառատոնի մեկնարկի հետ զուգադիպած Վարդավառի տոնը:

Որպես փառատոնի գլխավոր գործընկերՙ 10 տարիների ընթացքում ՎիվաՍել-ՄՏՍ-ը փառատոնի իրականացմանն նպատակով հատկացրել է ավելի քան 1.2 միլիարդդրամ: Մասնավորապեսՙ «Ոսկե ծիրան» Երեւանի միջազգային 12-րդ կինոփառատոնի կազմակերպման համար ընկերությունը հատկացրել է 150 միլիոն դրամ:

Տարիներ ի վեր շրջանառվում ու հերքվում է մի տեսակետ, թե հեծանիվ վարելը պատճառ է դառնում տղամարդկանց սեռական անկարողությանՙ իմպոտենտության: Երբ օրերս հայտնի դարձավ, թե պրոֆեսիոնալ հեծանվասպորտի հանրահայտ ներկայացուցիչ իտալացի 37-ամյա Իվան Բասսոն ամորձիների քաղցկեղ ունի, մասնագիտական եւ ոչ մասնագիտական հարթակներում վեճն առավել ընդլայնվեց: Մարզիկը հուլիսի 13-ին ստիպված էր դադարեցնել 102-րդ Tour de France-ին իր մասնակցությունը, հուլիսի 15-ին Միլանի հիվանդանոցում իտալացի մասնագետները նրան վիրահատել էինՙ հեռացրել ամորձիները: Բասսոն իր երկրպագուներին արդեն հայտնել է, թե լավ է զգում եւ առաջնահերթ է համարում իր ապաքինումը:Թեեւ նա դեռ չի հաղորդել, թե շարունակելու է իր մարզական կարիերան, բայց հայտնի էՙ շատերն այս սպորտաձեւից չեն հրաժարվում անգամ վերոհիշյալ հիվանդության առկայության պարագայում: Հեծանիվ վարելը, փորձագետների առավել մեծ խմբի պնդմամբ, ամորձիների նորագոյացությանՙ քաղցկեղի առաջացման պատճառ չի կարող հանդիսանալ: Գերմանիայում տարեկան մոտ 4000 տղամարդու մոտ ամորձիների քաղցկեղ է հայտնաբերվում, այս հիվանդությունն առավել տարածված է 20- 40 տարեկանների շրջանում:Բժիշկները հիվանդության հստակ պատճառը դեռ չեն հայտնաբերել, տարբեր վարկածներ կան: Համբուրգցի ուրոլոգ պրոֆեսոր Քլաուս Փեթեր Դիիքմանը գերմանական dpa գործակալությանը հայտնել է, թե հիվանդությունը չի կարող առաջանալ հեծանիվ վարելուց: Նրա համոզմամբ, իտալացի մարզիկի ախտորոշումն էլ վկայում է, թե հեծանվասպորտի պարագայում անկումն ու վնասվածքներն առավել մեծ հավանականություն են ստեղծում, որ քաղցկեղի այդ տեսակը հայտնաբերվի: Բայց դա չի նշանակում, թե հիվանդության պատճառը հեծանիվ վարելն է: Այն ամորձիների քաղցկեղի պարագայում առավել դրական ազդեցություն կարող է ունենալՙ սպորտն իբրեւ պաշտպանական գործառույթ նկատելով: Ըստ պրոֆեսոր Դիիքմաննի, հիվանդության ռիսկի գործոնները տարբեր են: Հաճախ են այն դեպքերը, երբ նույն ընտանիքում է կրկնվում հիվանդությունը: Երբ հայրն ամորձիների քաղցկեղ ունի, հիվանդության կրկնության հավանականությունը 4-6 անգամ է, հիվանդ եղբոր պարագայումՙ 6-10 անգամ: Հավանականությունը մեծ է նաեւ բնածին արատ ունեցող այն մարդկանց մոտ, որոնց ամորձիները չեն իջել ամորձապարկ, այլ մնացել են աճուկի շրջանում: Ամորձիների քաղցկեղն ու անպտղությունը նույն պատճառներն ունեն: Բժիշկները հավանական են համարում նաեւ մարդու հասակը: 1, 95 մետրից ավելի հասակ ունեցող տղամարդկանց մոտ թեթեւակի աճում է ամորձիների քաղցկեղով հիվանդանալու հավանականությունը: Բժիշկներն ենթադրում են, թե սա կարող է պայմանավորված լինել վաղ մանկական հասակում կալորիաներով հարուստ սննդով: Գերմանիայում պրոստատայիՙ շագանակագեղձի քաղցկեղով հիվանդացությունից հետո, ամորձիների քաղցկեղը 11-րդ տեղում է: Համբուրգի Ալբերտինեն հիվանդանոցի ուրոլոգիայի բաժանմունքի գլխավոր բժիշկ պրոֆեսոր Դիիքմաննի հավաստմամբ, հիվանդության վաղ հայտնաբերման պայմաններում այն 95 տոկոսով բուժելի է, բժիշկներն անկարող են սակայն միջամտել հիվանդության զարգացմանը, երբ մետաստազներն ախտահարել են հիվանդի մարմինը: Բժիշկը համոզված է, որ հիշյալ հիվանդությունը ժառանգական բնույթ է կրում, պայմանավորված չէ կենսակերպով: Եվ խորհուրդ է տալիսՙ կանխել հիվանդությունները ժամանակին հետազոտվելով: