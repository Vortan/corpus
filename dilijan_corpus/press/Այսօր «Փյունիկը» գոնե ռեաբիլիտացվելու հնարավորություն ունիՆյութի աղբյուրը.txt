Այսօր մեկնարկում են Եվրոպայի Չեմպիոնների լիգայի 2015/2016 թթ. որակավորման երկրորդ փուլի պատասխան խաղերը, որոնցում հանդես է գալիս նաև Հայաստանի չեմպիոն Երևանի «Փյունիկը»: Առաջին խաղում ոչ այնքան հեղինակավոր նորվեգական «Մոլդեից» կրած 0:5 հաշվով պարտությունից հետո անիրատեսական է հույսեր կապել, թե մեր չեմպիոնը կարող է հաղթահարել նորվեգական արգելքն ու անցնել հաջորդ փուլ: Թերևս, միակ բանը, որ կարող է անել մեր չեմպիոնը, գոնե պատվով ավարտել իր այս տարվա եվրոպական մրցելույթները և վարկանիշային միավորներ ձեռք բերել, ինչը շատ կարևոր կլինի հաջորդ տարվա մեր ակումբների եվրոպական մրցելույթներում վիճակահանության համար: 
Այո, մեր չեմպիոնը չարդարացրեց սպասումները, իսկ Նորվեգիայում կրած 0:5 հաշվով պարտությունն այլ բան չես անվանի, քան խայտառակություն: Ընդ որում խայտառակությունը լրացուցիչ մտահոգությունների առիթ է տալիս այն պարզ պատճառով, որ «Փյունիկի» գլխավոր մարզիչ Սարգիս Հովսեփյանը ստանձնել է նաև ազգային հավաքականի ղեկը, իսկ թիմի պաշտպանությունը, որը նման խաղու կարող է հինգ գնդակ թողնել սեփական դարպասը, գրեթե ամբողջությամբ (Կամո Հովհաննիսյան, Վարազդատ Հարոյան, Տարոն Ոսկայան, Լևոն Հայրապետյան) հավաքականի անդամներ են: Ստացվում է, որ մեր հավաքականից է՞լ պետք չէ սպասումներ ունենալ: